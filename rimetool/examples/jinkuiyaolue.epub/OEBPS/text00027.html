<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP3-3">妇人杂病脉证并治第二十二</div>
<div class="pCls">论一首 脉证合十四条 方十三首</div>
<div class="pCls">妇人中风，七八日续来寒热，发作有时，经水适断，此为热入血室，其血必结，故使如疟状，发作有时，小柴胡汤主之。方见呕吐中。</div>
<div class="pCls">妇人伤寒发热，经水适来，昼日明了，暮则谵语，如见鬼状者，此为热入血室，治之无犯胃气及上二焦，必自愈。</div>
<div class="pCls">妇人中风，发热恶寒，经水适来，得七八日，热除脉迟，身凉和，胸胁满，如结胸状，谵语者，此为热入血室也，当刺期门，随其实而取之。</div>
<div class="pCls">阳明病，下血谵语者，此为热入血室，但头汗出，当刺期门，随其实而泻之。濈然汗出者愈。</div>
<div class="pCls">妇人咽中如有炙脔，半夏厚朴汤主之。</div>
<div class="pCls">半夏厚朴汤方《千金》作胸满，心下坚，咽中帖帖，如有炙肉，吐之不出，吞之不下。</div>
<div class="pCls">半夏一升 厚朴三两 茯苓四两 生姜五两 干苏叶二两</div>
<div class="pCls">上五味，以水七升，煮取四升，分温四服，日三夜一服。</div>
<div class="pCls">妇人脏躁，喜悲伤欲哭，象如神灵所作，数欠伸，甘麦大枣汤主之。</div>
<div class="pCls">甘草小麦大枣汤方</div>
<div class="pCls">甘草三两 小麦一升 大枣十枚</div>
<div class="pCls">上三味，以水六升，煮取三升，温分三服。亦补脾气。</div>
<div class="pCls">妇人吐涎沫，医反下之，心下即痞，当先治其吐涎沫，小青龙汤主之。涎沫止，乃治痞，泻心汤主之。</div>
<div class="pCls">小青龙汤方见痰饮中。</div>
<div class="pCls">泻心汤方见惊悸中。</div>
<div class="pCls">妇人之病，因虚、积冷、结气，为诸经水断绝，至有历年，血寒积结胞门，寒伤经络。凝坚在上，呕吐涎唾，久成肺痈，形体损分；在中盘结，绕脐寒疝，或两胁疼痛，与脏相连；或结热中，痛在关元。脉数无疮，肌若鱼鳞，时着男子，非止女身。在下未多，经候不匀。冷阴掣痛，少腹恶寒，或引腰脊，下根气街，气冲急痛，膝胫疼烦，奄忽眩冒，状如厥癫，或有忧惨，悲伤多嗔，此皆带下，非有鬼神，久则羸瘦，脉虚多寒。</div>
<div class="pCls">三十六病，千变万端；审脉阴阳，虚实紧弦；行其针药，治危得安。其虽同病，脉各异源。子当辨记，勿谓不然。</div>
<div class="pCls">问曰：妇人年五十所，病下利，数十日不止，暮即发热，少腹里急，腹满，手掌烦热，唇口干燥，何也？师曰：此病属带下，何以故？曾经半产，瘀血在少腹不去。何以知之？其证唇口干燥，故知之。当以温经汤主之。</div>
<div class="pCls">温经汤方</div>
<div class="pCls">吴茱萸三两 当归 芎<img alt="" class="wordpng" src="Image00008.jpg" />
 芍药各二两 人参 桂枝 阿胶 牡丹去心 生姜 甘草各二两 半夏半升麦门冬一升，去心</div>
<div class="pCls">上十二味，以水一斗，煮取三升，分温三服。亦主妇人少腹寒，久不受胎，兼取崩中去血，或月水来过多，及至期不来。</div>
<div class="pCls">带下，经水不利，少腹满痛，经一月再见者，土瓜根散主之。</div>
<div class="pCls">土瓜根散方阴<img alt="" class="wordpng" src="Image00015.jpg" />
 肿亦主之。</div>
<div class="pCls">土瓜根 芍药 桂枝 虫各三分</div>
<div class="pCls">上四味，杵为散，酒服方寸匕，日三服。</div>
<div class="pCls">寸口脉弦而大，弦则为减，大则为芤，减则为寒，芤则为虚，寒虚相搏，此名曰革，妇人则半产漏下，旋覆花汤主之。</div>
<div class="pCls">旋覆花汤方</div>
<div class="pCls">旋覆花三两 葱十四茎 新绛少许</div>
<div class="pCls">上三味，以水三升，煮取一升，顿服之。</div>
<div class="pCls">妇人陷经，漏下，黑不解，胶姜汤主之。臣亿等校诸本无胶姜汤方，想是前妊娠中胶艾汤。</div>
<div class="pCls">妇人少腹满如敦状，小便微难而不渴，生后者，此为水与血并结在血室也，大黄甘遂汤主之。</div>
<div class="pCls">大黄甘遂汤方</div>
<div class="pCls">大黄四两 甘遂二两 阿胶二两</div>
<div class="pCls">上三味，以水三升，煮取一升，顿服之，其血当下。</div>
<div class="pCls">妇人经水不利下，抵当汤主之。亦治男子膀胱满急，有瘀血者。</div>
<div class="pCls">抵当汤方</div>
<div class="pCls">水蛭三十个，熬 虻虫三十枚，熬，去翅足 桃仁二十个，去皮尖 大黄三两，酒浸</div>
<div class="pCls">上四味，为末，以水五升，煮取三升，去滓，温服一升。</div>
<div class="pCls">妇人经水闭不利，脏坚癖不止，中有干血，下白物，矾石丸主之。</div>
<div class="pCls">矾石丸方</div>
<div class="pCls">矾石三分，烧 杏仁一分</div>
<div class="pCls">上二味，末之，炼蜜和丸，枣核大，内脏中，剧者再内之。</div>
<div class="pCls">妇人六十二种风，及腹中血气刺痛，红蓝花酒主之。</div>
<div class="pCls">红蓝花酒方疑非仲景方。</div>
<div class="pCls">红蓝花一两</div>
<div class="pCls">上一味，以酒一大升，煎减半，顿服一半。未止再服。</div>
<div class="pCls">妇人腹中诸疾痛，当归芍药散主之。</div>
<div class="pCls">当归芍药散方见前妊娠中。</div>
<div class="pCls">妇人腹中痛，小建中汤主之。</div>
<div class="pCls">小建中汤方见前虚劳中。</div>
<div class="pCls">问曰：妇人病，饮食如故，烦热不得卧而反倚息者，何也？师曰：此名转胞，不得溺也，以胞系了戾，故致此病。但利小便则愈，宜肾气丸主之。</div>
<div class="pCls">肾气丸方</div>
<div class="pCls">干地黄八两 薯蓣四两 山茱萸四两 泽泻三两茯苓三两 牡丹皮三两 桂枝 附子炮，各一两</div>
<div class="pCls">上八味，末之，炼蜜和丸梧子大，酒下十五丸，加至二十五丸，日再服。</div>
<div class="pCls">蛇床子散方 温阴中坐药。</div>
<div class="pCls">蛇床子仁</div>
<div class="pCls">上一味，末之，以白粉少许，和令相得，如枣大，绵裹内之，自然温。</div>
<div class="pCls">少阴脉滑而数者，阴中即生疮，阴中蚀疮烂者，狼牙汤洗之。</div>
<div class="pCls">狼牙汤方</div>
<div class="pCls">狼牙三两</div>
<div class="pCls">上一味，以水四升，煮取半升，以绵缠箸如茧，浸汤沥阴中，日四遍。</div>
<div class="pCls">胃气下泄，阴吹而正喧，此谷气之实也，膏发煎导之。</div>
<div class="pCls">膏发煎方见黄疸中。</div>
<div class="pCls">小儿疳虫蚀齿方疑非仲景方。</div>
<div class="pCls">雄黄 葶苈</div>
<div class="pCls">上二味，末之，取腊月猪脂，以槐枝绵裹头四五枚，点药烙之。</div>
</body>
</html>
