<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP3-5">禽兽鱼虫禁忌并治第二十四</div>
<div class="pCls">论辨二首 合九十法 方二十一首</div>
<div class="pCls">凡饮食滋味，以养于生，食之有妨，反能为害。自非服药炼液，焉能不饮食乎。切见时人，不闲调摄，疾疢竞起；若不因食而生，苟全其生，须知切忌者矣。所食之味，有与病相宜，有与身为害，若得宜则益体，害则成疾，以此致危，例皆难疗。凡煮药饮汁以解毒者，虽云救急，不可热饮，诸毒病得热更甚，宜冷饮之。</div>
<div class="pCls">肝病禁辛，心病禁咸，脾病禁酸，肺病禁苦，肾病禁甘。春不食肝，夏不食心，秋不食肺，冬不食肾，四季不食脾。辨曰：春不食肝者，为肝气王，脾气败，若食肝，则又补肝，脾气败尤甚，不可救。又肝王之时，不可以死气入肝，恐伤魂也。若非王时，即虚，以肝补之佳。余脏准此。</div>
<div class="pCls">凡肝脏自不可轻啖，自死者弥甚。</div>
<div class="pCls">凡心皆为神识所舍，勿食之，使人来生复其报对矣。</div>
<div class="pCls">凡肉及肝，落地不着尘土者，不可食之。</div>
<div class="pCls">猪肉落水浮者，不可食。</div>
<div class="pCls">诸肉及鱼，若狗不食，鸟不啄者，不可食。</div>
<div class="pCls">诸肉不干，火炙不动，见水自动者，不可食之。</div>
<div class="pCls">肉中有如米点者，不可食之。</div>
<div class="pCls">六畜肉，热血不断者，不可食之。</div>
<div class="pCls">父母及身本命肉，食之令人神魂不安。</div>
<div class="pCls">食肥肉及热羹，不得饮冷水。</div>
<div class="pCls">诸五脏及鱼，投地尘土不污者，不可食之。</div>
<div class="pCls">秽饭馁肉臭鱼，食之皆伤人。</div>
<div class="pCls">自死肉，口闭者，不可食之。</div>
<div class="pCls">六畜自死，皆疫死，则有毒，不可食之。</div>
<div class="pCls">兽自死，北首及伏地者，食之杀人。</div>
<div class="pCls">食生肉，饱饮乳，变成白虫。一作血蛊。</div>
<div class="pCls">疫死牛肉，食之令病洞下，亦致坚积，宜利药下之。</div>
<div class="pCls">脯藏米瓮中，有毒，及经夏食之，发肾病。</div>
<div class="pCls">治自死六畜肉中毒方</div>
<div class="pCls">黄柏屑，捣服方寸匕。</div>
<div class="pCls">治食郁肉漏脯中毒方郁肉，密器盖之隔宿者是也。漏脯，茅屋漏下沾着者是也。</div>
<div class="pCls">烧犬屎，酒服方寸匕，每服人乳汁亦良。</div>
<div class="pCls">饮生韭汁三升，亦得。</div>
<div class="pCls">治黍米中藏干脯食之中毒方</div>
<div class="pCls">大豆浓煮汁，饮数升即解。亦治诸肉漏脯等毒。</div>
<div class="pCls">治食生肉中毒方</div>
<div class="pCls">掘地深三尺，取其下土三升，以水五升，煮数沸，澄清汁，饮一升，即愈。</div>
<div class="pCls">治六畜鸟兽肝中毒方</div>
<div class="pCls">水浸豆豉，绞取汁，服数升愈。</div>
<div class="pCls">马脚无夜眼者，不可食之。</div>
<div class="pCls">食酸马肉，不饮酒，则杀人。</div>
<div class="pCls">马肉不可热食，伤人心。</div>
<div class="pCls">马鞍下肉，食之杀人。</div>
<div class="pCls">白马黑头者，不可食之。</div>
<div class="pCls">白马青蹄者，不可食之。</div>
<div class="pCls">马肉<img alt="" class="wordpng" src="Image00017.jpg" />
 肉共食，饱醉卧，大忌。</div>
<div class="pCls">驴马肉合猪肉食之，成霍乱。</div>
<div class="pCls">马肝及毛，不可妄食，中毒害人。</div>
<div class="pCls">治马肝毒中人未死方</div>
<div class="pCls">雄鼠屎二七粒，末之，水和服，日再服。屎尖者是。</div>
<div class="pCls">又方</div>
<div class="pCls">人垢，取方寸匕，服之佳。</div>
<div class="pCls">治食马肉中毒欲死方</div>
<div class="pCls">香豉二两 杏仁三两</div>
<div class="pCls">上二味，蒸一食顷，熟，杵之服，日再服。</div>
<div class="pCls">又方</div>
<div class="pCls">煮芦根汁，饮之良。</div>
<div class="pCls">疫死牛，或目赤，或黄，食之大忌。</div>
<div class="pCls">牛肉共猪肉食之，必作寸白虫。</div>
<div class="pCls">青牛肠，不可合犬肉食之。</div>
<div class="pCls">牛肺，从三月至五月，其中有虫如马尾，割去勿食，食则损人。</div>
<div class="pCls">牛羊猪肉，皆不得以楮木桑木蒸炙。食之，令人腹内生虫。</div>
<div class="pCls">啖蛇牛肉杀人。何以知之？啖蛇者，毛发向后顺者是也。</div>
<div class="pCls">治啖蛇牛肉食之欲死方</div>
<div class="pCls">饮人乳汁一升，立愈。</div>
<div class="pCls">又方</div>
<div class="pCls">以泔洗头，饮一升，愈。</div>
<div class="pCls">牛肚细切，以水一斗，煮取一升，暖饮之，大汗出者愈</div>
<div class="pCls">治食牛肉中毒方</div>
<div class="pCls">甘草煮汁饮之，即解。</div>
<div class="pCls">羊肉，其有宿热者，不可食之。</div>
<div class="pCls">羊肉不可共生鱼、酪食之，害人。</div>
<div class="pCls">羊蹄甲中有珠子白者，名羊悬筋，食之令人癫。</div>
<div class="pCls">白羊黑头，食其脑，作肠痈。</div>
<div class="pCls">羊肝共生椒食之，破人五脏。</div>
<div class="pCls">猪肉共羊肝和食之，令人心闷。</div>
<div class="pCls">猪肉以生胡荽同食，烂人脐。</div>
<div class="pCls">猪脂不可合梅子食之。</div>
<div class="pCls">猪肉和葵食之，少气。</div>
<div class="pCls">鹿肉不可和蒲白作羹，食之发恶疮。</div>
<div class="pCls">麋脂及梅李子，若妊娠食之，令子青盲，男子伤精。</div>
<div class="pCls">獐肉不可合虾及生菜、梅李果食之，皆病人。</div>
<div class="pCls">痼疾人，不可食熊肉，令终身不愈。</div>
<div class="pCls">白犬自死，不出舌者，食之害人。</div>
<div class="pCls">食狗鼠余，令人发瘘疮。</div>
<div class="pCls">治食犬肉不消成病方 治食犬肉不消，心下坚或腹胀，口干大渴，心急发热，妄语如狂，或洞下方。</div>
<div class="pCls">杏仁一升，合皮，熟，研用</div>
<div class="pCls">以沸汤三升和，取汁分三服，利下肉片，大验。</div>
<div class="pCls">妇人妊娠，不可食兔肉、山羊肉及鳖、鸡、鸭，令子无声音。</div>
<div class="pCls">兔肉不可合白鸡肉食之，令人面发黄。</div>
<div class="pCls">兔肉着干姜食之，成霍乱。</div>
<div class="pCls">凡鸟自死，口不闭，翅不合者，不可食之。</div>
<div class="pCls">诸禽肉，肝青者，食之杀人。</div>
<div class="pCls">鸡有六翮四距者，不可食之。</div>
<div class="pCls">乌鸡白首者，不可食之。</div>
<div class="pCls">鸡不可共葫蒜食之，滞气。一云鸡子。</div>
<div class="pCls">山鸡不可合鸟兽肉食之。</div>
<div class="pCls">雉肉久食之，令人瘦。</div>
<div class="pCls">鸭卵不可合鳖肉食之。</div>
<div class="pCls">妇人妊娠食雀肉，令子淫乱无耻。</div>
<div class="pCls">雀肉不可合李子食之。</div>
<div class="pCls">燕肉勿食，入水为蛟龙所啖。</div>
<div class="pCls">治食鸟兽中箭肉毒方 鸟兽有中毒箭死者，其肉有毒，解之方</div>
<div class="pCls">大豆煮汁及蓝汁，服之，解。</div>
<div class="pCls">鱼头正白如连珠，至脊上，食之杀人。</div>
<div class="pCls">鱼头中无腮者，不可食之，杀人。</div>
<div class="pCls">鱼无肠胆者，不可食之，三年阴不起，女子绝生。</div>
<div class="pCls">鱼头似有角者，不可食之。</div>
<div class="pCls">鱼目合者，不可食之。</div>
<div class="pCls">六甲日，勿食鳞甲之物。</div>
<div class="pCls">鱼不可合鸡肉食之。</div>
<div class="pCls">鱼不得合鸬鹚肉食之。</div>
<div class="pCls">鲤鱼 不可合小豆藿食之，其子不可合猪肝食之，害人。</div>
<div class="pCls">鲤鱼不可合犬肉食之。</div>
<div class="pCls">鲫鱼不可合猴雉肉食之。一云：不可合猪肝食。</div>
<div class="pCls">鱼合鹿肉生食，令人筋甲缩。</div>
<div class="pCls">青鱼 不可合生葫荽及生葵，并麦中食之。<img alt="" class="wordpng" src="Image00018.gif" />
 、鳝不可合白犬血食之。龟肉不可合酒、果子食之。鳖目凹陷者及厌下有王字形者，不可食之。其肉不得合鸡鸭子食之。</div>
<div class="pCls">龟鳖肉不可合苋菜食之。</div>
<div class="pCls">虾无须及腹下通黑，煮之反白者，不可食之。食脍，饮乳酪，令人腹中生虫，为瘕。</div>
<div class="pCls">治食 不化成癥病方 食之，在心胸间不化，吐复不出，速下除之，久成癥病，治之方。</div>
<div class="pCls">橘皮一两 大黄二两 朴硝二两</div>
<div class="pCls">上三味，以水一大升，煮至小升，顿服即消。</div>
<div class="pCls">食 多不消结为癥病治之方</div>
<div class="pCls">马鞭草</div>
<div class="pCls">上一味，捣汁饮之。或以姜叶汁，饮之一升，亦消。又可服吐药吐之。</div>
<div class="pCls">食鱼后中毒面肿烦乱治之方橘皮</div>
<div class="pCls">浓煎汁，服之即解。</div>
<div class="pCls">食<img alt="" class="wordpng" src="Image00019.jpg" />
 <img alt="" class="wordpng" src="Image00020.jpg" />
 鱼中毒方</div>
<div class="pCls">芦根</div>
<div class="pCls">煮汁，服之即解。</div>
<div class="pCls">蟹目相向，足斑赤者，不可食之。</div>
<div class="pCls">食蟹中毒治之方</div>
<div class="pCls">紫苏</div>
<div class="pCls">煮汁，饮之三升。紫苏子捣汁饮之，亦良。</div>
<div class="pCls">又方</div>
<div class="pCls">冬瓜汁，饮二升。食冬瓜亦可。</div>
<div class="pCls">凡蟹未遇霜，多毒。其熟者，乃可食之。</div>
<div class="pCls">蜘蛛落食中，有毒，勿食之。</div>
<div class="pCls">凡蜂蝇虫蚁等，多集食上，食之致瘘。</div>
</body>
</html>
