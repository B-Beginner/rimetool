<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP1-10">腹满寒疝宿食病脉证治第十</div>
<div class="pCls">论一首 脉证十六条 方十四首</div>
<div class="pCls">趺阳脉微弦，法当腹满，不满者必便难，两胠疼痛，此虚寒从下上也，当以温药服之。</div>
<div class="pCls">病者腹满，按之不痛为虚，痛者为实，可下之。舌黄未下者，下之黄自去。</div>
<div class="pCls">腹满时减，复如故，此为寒，当与温药。</div>
<div class="pCls">病者痿黄，躁而不渴，胸中寒实，而利不止者死。</div>
<div class="pCls">寸口脉弦者，即胁下拘急而痛，其人啬啬恶寒也。</div>
<div class="pCls">夫中寒家，喜欠，其人清涕出，发热色和者，善嚏。</div>
<div class="pCls">中寒，其人下利，以里虚也，欲嚏不能，此人肚中寒。一云痛。</div>
<div class="pCls">夫瘦人绕脐痛，必有风冷，谷气不行，而反下之，其气必冲，不冲者，心下则痞。</div>
<div class="pCls">病腹满，发热十日，脉浮而数，饮食如故，厚朴七物汤主之。</div>
<div class="pCls">厚朴七物汤方</div>
<div class="pCls">厚朴半斤 甘草 大黄各三两 大枣十枚 枳实五枚 桂枝二两 生姜五两</div>
<div class="pCls">上七味，以水一斗，煮取四升，温服八合，日三服。呕者加半夏五合；下利去大黄；寒多者加生姜至半斤。</div>
<div class="pCls">腹中寒气，雷鸣切痛，胸胁逆满，呕吐，附子粳米汤主之。</div>
<div class="pCls">附子粳米汤方</div>
<div class="pCls">附子一枚，炮 半夏半升 甘草一两 大枣十枚粳米半升</div>
<div class="pCls">上五味，以水八升，煮米熟，汤成，去滓，温服一升，日三服。</div>
<div class="pCls">痛而闭者，厚朴三物汤主之。厚朴三物汤方</div>
<div class="pCls">厚朴八两 大黄四两 枳实五枚</div>
<div class="pCls">上三味，以水一斗二升，先煮二味，取五升，内大黄，煮取三升，温服一升。以利为度。</div>
<div class="pCls">按之心下满痛者，此为实也，当下之，宜大柴胡汤。</div>
<div class="pCls">大柴胡汤方</div>
<div class="pCls">柴胡半斤 黄芩三两 芍药三两 半夏半升，洗枳实四枚，炙 大黄二两 大枣十二枚 生姜五两</div>
<div class="pCls">上八味，以水一斗二升，煮取六升，去滓，再煎，温服一升，日三服。</div>
<div class="pCls">腹满不减，减不足言，当须下之，宜大承气汤。大承气汤方</div>
<div class="pCls">大黄四两，酒洗 厚朴半斤，去皮，炙 枳实五枚，炙 芒硝三合</div>
<div class="pCls">上四味，以水一斗，先煮二物，取五升，去滓，内大黄，煮取二升，内芒硝，更上火微一二沸，分温再服，下，余勿服。</div>
<div class="pCls">心胸中大寒痛，呕不能饮食，腹中寒，上冲皮起，出见有头足，上下痛而不可触近，大建中汤主之。</div>
<div class="pCls">大建中汤方</div>
<div class="pCls">蜀椒二合，去汗 干姜四两 人参二两</div>
<div class="pCls">上三味，以水四升，煮取二升，去滓，内胶饴一升，微火煎取一升半，分温再服；如一炊顷，可饮粥二升，后更服，当一日食糜，温覆之。</div>
<div class="pCls">胁下偏痛，发热，其脉紧弦，此寒也，以温药下之，宜大黄附子汤。</div>
<div class="pCls">大黄附子汤方</div>
<div class="pCls">大黄三两 附子三枚，炮 细辛二两</div>
<div class="pCls">上三味，以水五升，煮取二升，分温三服；若强人煮二升半，分温三服。服后如人行四五里，进一服。</div>
<div class="pCls">寒气厥逆，赤丸主之。</div>
<div class="pCls">赤丸方</div>
<div class="pCls">茯苓四两 半夏四两，洗，一方用桂 乌头二两，炮 细辛一两，《千金》作人参</div>
<div class="pCls">上四味，末之，内真朱为色，炼蜜丸如麻子大，先食酒饮下三丸，日再夜一服；不知，稍增之，以知为度。</div>
<div class="pCls">腹痛，脉弦而紧，弦则卫气不行，即恶寒，紧则不欲食，邪正相搏，即为寒疝。绕脐痛，若发则白汗出，手足厥冷，其脉沉弦者，大乌头煎主之。</div>
<div class="pCls">乌头煎方</div>
<div class="pCls">乌头大者五枚，熬，去皮，不<img alt="" class="wordpng" src="Image00010.jpg" />
 咀</div>
<div class="pCls">上以水三升，煮取一升，去滓，内蜜二升，煎令水气尽，取二升，强人服七合，弱人服五合。不差，明日更服，不可一日再服。</div>
<div class="pCls">寒疝腹中痛，及胁痛里急者，当归生姜羊肉汤主之。</div>
<div class="pCls">当归生姜羊肉汤方</div>
<div class="pCls">当归三两 生姜五两 羊肉一斤</div>
<div class="pCls">上三味，以水八升，煮取三升，温服七合，日三服。若寒多者，加生姜成一斤；痛多而呕者，加橘皮二两、白术一两。加生姜者，亦加水五升，煮取三升二合、服之。</div>
<div class="pCls">寒疝腹中痛，逆冷，手足不仁，若身疼痛，灸刺诸药不能治，抵当乌头桂枝汤主之。</div>
<div class="pCls">乌头桂枝汤方</div>
<div class="pCls">乌头</div>
<div class="pCls">上一味，以蜜二斤，煎减半，去滓，以桂枝汤五合解之。得一升后，初服二合，不知，即服三合，又不知，复加之五合。其知者，如醉状，得吐者，为中病。</div>
<div class="pCls">桂枝汤方</div>
<div class="pCls">桂枝三两，去皮 芍药三两 甘草二两，炙 生姜三两 大枣十二枚</div>
<div class="pCls">上五味，剉，以水七升，微火煮服三升，去滓。</div>
<div class="pCls">其脉数而紧乃弦，状如弓弦，按之不移。脉数弦者，当下其寒，脉紧大而迟者，必心下坚；脉大而紧者，阳中有阴，可下之。</div>
<div class="h5" id="CHP1-10-1">附 方</div>
<div class="pCls">《外台》乌头汤 治寒疝腹中绞痛，贼风入攻五脏，拘急不得转侧，发作有时，使人阴缩，手足厥逆。方见上。</div>
<div class="pCls">《外台》柴胡桂枝汤方 治心腹卒中痛者。</div>
<div class="pCls">柴胡四两 黄芩 人参 芍药 桂枝 生姜各一两半 甘草一两 半夏二合半 大枣六枚</div>
<div class="pCls">上九味，以水六升，煮取三升，温服一升，日三服。</div>
<div class="pCls">《外台》走马汤 治中恶心痛腹胀，大便不通。</div>
<div class="pCls">巴豆二枚，去皮心，熬 杏仁二枚</div>
<div class="pCls">上二味，以绵缠，捶令碎，热汤二合，捻取白汁饮之，当下。老小量之。通治飞尸鬼击病。</div>
<div class="pCls">问曰：人病有宿食，何以别之？师曰：寸口脉浮而大，按之反涩，尺中亦微而涩，故知有宿食，大承气汤主之。</div>
<div class="pCls">脉数而滑者，实也，此有宿食，下之愈，宜大承气汤。</div>
<div class="pCls">下利不饮食者，有宿食也，当下之，宜大承气汤。</div>
<div class="pCls">大承气汤方 见前痉病中。</div>
<div class="pCls">宿食在上脘，当吐之，宜瓜蒂散。</div>
<div class="pCls">瓜蒂散方</div>
<div class="pCls">瓜蒂一枚，熬黄 赤小豆一分，煮</div>
<div class="pCls">上二味，杵为散，以香豉七合煮取汁，和散一钱匕，温服之。不吐者，少加之，以快吐为度而止。亡血及虚者不可与之。</div>
<div class="pCls">脉紧如转索无常者，有宿食也。</div>
<div class="pCls">脉紧头痛，风寒，腹中有宿食不化也。一云寸口脉紧。</div>
</body>
</html>
