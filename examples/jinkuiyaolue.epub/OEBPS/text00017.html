<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP2-2">痰饮咳嗽病脉证并治第十二</div>
<div class="pCls">论一首 脉证二十一条 方十八首</div>
<div class="pCls">问曰：夫饮有四，何谓也？师曰：有痰饮，有悬饮，有溢饮，有支饮。</div>
<div class="pCls">问曰：四饮何以为异？师曰：其人素盛今瘦，水走肠间，沥沥有声，谓之痰饮。饮后水流在胁下，咳唾引痛，谓之悬饮。饮水流行，归于四肢，当汗出而不汗出，身体疼重，谓之溢饮。咳逆倚息，短气不得卧，其形如肿，谓之支饮。</div>
<div class="pCls">水在心，心下坚筑，短气，恶水不欲饮。</div>
<div class="pCls">水在肺，吐涎沫，欲饮水。</div>
<div class="pCls">水在脾，少气身重。</div>
<div class="pCls">水在肝，胁下支满，嚏而痛。</div>
<div class="pCls">水在肾，心下悸。</div>
<div class="pCls">夫心下有留饮，其人背寒冷如手大。</div>
<div class="pCls">留饮者，胁下痛引缺盆，咳嗽则辄已。一作转甚。</div>
<div class="pCls">胸中有留饮，其人短气而渴，四肢历节痛。脉沉者，有留饮。</div>
<div class="pCls">膈上病痰，满喘咳吐，发则寒热，背痛腰疼，目泣自出，其人振振身<img alt="" class="wordpng" src="Image00011.jpg" />
 剧，必有伏饮。</div>
<div class="pCls">夫病人饮水多，必暴喘满。凡食少饮多，水停心下。甚者则悸，微者短气。</div>
<div class="pCls">脉双弦者，寒也，皆大下后善虚。脉偏弦者，饮也。</div>
<div class="pCls">肺饮不弦，但苦喘短气。</div>
<div class="pCls">支饮亦喘而不能卧，加短气，其脉平也。</div>
<div class="pCls">病痰饮者，当以温药和之。</div>
<div class="pCls">心下有痰饮，胸胁支满，目眩，苓桂术甘汤主之。</div>
<div class="pCls">茯苓桂枝白术甘草汤方</div>
<div class="pCls">茯苓四两 桂枝 白术各三两 甘草二两</div>
<div class="pCls">上四味，以水六升，煮取三升，分温三服，小便则利。</div>
<div class="pCls">夫短气有微饮，当从小便去之，苓桂术甘汤主之；方见上。肾气丸亦主之。方见脚气中。</div>
<div class="pCls">病者脉伏，其人欲自利，利反快，虽利，心下续坚满，此为留饮欲去故也，甘遂半夏汤主之。</div>
<div class="pCls">甘遂半夏汤方</div>
<div class="pCls">甘遂大者，三枚 半夏十二枚，以水一升，煮取半升，去滓 芍药五枚 甘草如指大一枚，炙，一本作无</div>
<div class="pCls">上四味，以水二升，煮取半升，去滓，以蜜半升，和药汁煎取八合，顿服之。</div>
<div class="pCls">脉浮而细滑，伤饮。</div>
<div class="pCls">脉弦数，有寒饮，冬夏难治。脉沉而弦者，悬饮内痛。病悬饮者，十枣汤主之。十枣汤方</div>
<div class="pCls">芫花熬 甘遂 大戟各等分</div>
<div class="pCls">上三味，捣筛，以水一升五合，先煮肥大枣十枚，取八合，去滓，内药末。强人服一钱匕，羸人服半钱，平旦温服之；不下者，明日更加半钱，得快下后，糜粥自养。</div>
<div class="pCls">病溢饮者，当发其汗，大青龙汤主之；小青龙汤亦主之。</div>
<div class="pCls">大青龙汤方</div>
<div class="pCls">麻黄六两，去节 桂枝二两，去皮 甘草二两，炙杏仁四十个，去皮尖 生姜三两 大枣十二枚 石膏如鸡子大，碎</div>
<div class="pCls">上七味，以水九升，先煮麻黄，减二升，去上沫，内诸药，煮取三升，去滓，温服一升，取微似汗。汗多者，温粉粉之。</div>
<div class="pCls">小青龙汤方</div>
<div class="pCls">麻黄去节，三两 芍药三两 五味子半升 干姜三两 甘草三两，炙 细辛三两 桂枝三两，去皮 半夏半升，汤洗</div>
<div class="pCls">上八味，以水一斗，先煮麻黄，减二升，去上沫，内诸药，煮取三升，去滓，温服一升。</div>
<div class="pCls">膈间支饮，其人喘满，心下痞坚，面色黧黑，其脉沉紧，得之数十日，医吐下之不愈，木防己汤主之。虚者即愈，实者三日复发，复与不愈者，宜木防己汤去石膏加茯苓芒硝汤主之。</div>
<div class="pCls">木防己汤方</div>
<div class="pCls">木防己三两 石膏十二枚，如鸡子大 桂枝二两人参四两</div>
<div class="pCls">上四味，以水六升，煮取二升，分温再服。</div>
<div class="pCls">木防己加茯苓芒硝汤方</div>
<div class="pCls">木防己 桂枝各二两 人参 茯苓各四两 芒硝三合</div>
<div class="pCls">上五味，以水六升，煮取二升，去滓，内芒硝，再微煎，分温再服，微利则愈。</div>
<div class="pCls">心下有支饮，其人苦冒眩，泽泻汤主之。泽泻汤方</div>
<div class="pCls">泽泻五两 白术二两</div>
<div class="pCls">上二味，以水二升，煮取一升，分温再服。支饮胸满者，厚朴大黄汤主之。</div>
<div class="pCls">厚朴大黄汤方</div>
<div class="pCls">厚朴一尺 大黄六两 枳实四枚</div>
<div class="pCls">上三味，以水五升，煮取二升，分温再服。</div>
<div class="pCls">支饮不得息，葶苈大枣泻肺汤主之。方见肺痈中。</div>
<div class="pCls">呕家本渴，渴者为欲解；今反不渴，心下有支饮故也，小半夏汤主之。《千金》云，小半夏加茯苓汤。</div>
<div class="pCls">小半夏汤方</div>
<div class="pCls">半夏一升 生姜半斤</div>
<div class="pCls">上二味，以水七升，煮取一升半，分温再服。</div>
<div class="pCls">腹满，口舌干燥，此肠间有水气，己椒苈黄丸主之。</div>
<div class="pCls">防己椒目葶苈大黄丸方</div>
<div class="pCls">防己 椒目 葶苈熬 大黄各一两</div>
<div class="pCls">上四味，末之，蜜丸如梧子大，先食饮服一丸，日三服，稍增，口中有津液。渴者，加芒硝半两。</div>
<div class="pCls">卒呕吐，心下痞，膈间有水，眩悸者，小半夏加茯苓汤主之。</div>
<div class="pCls">小半夏加茯苓汤方</div>
<div class="pCls">半夏一升 生姜半斤 茯苓三两，一法四两</div>
<div class="pCls">上三味，以水七升，煮取一升五合，分温再服。</div>
<div class="pCls">假令瘦人，脐下有悸，吐涎沫而癫眩，此水也，五苓散主之。</div>
<div class="pCls">五苓散方</div>
<div class="pCls">泽泻一两一分 猪苓三分，去皮 茯苓三分 白术三分 桂二分，去皮</div>
<div class="pCls">上五味，为末，白饮服方寸匕，日三服，多饮暖水，汗出愈。</div>
<div class="h5" id="CHP2-2-1">附 方</div>
<div class="pCls">《外台》茯苓饮 治心胸中有停痰宿水，自吐出水后，心胸间虚气，满不能食，消痰气，令能食。</div>
<div class="pCls">茯苓 人参 白术各三两 枳实二两 橘皮二两半生姜四两</div>
<div class="pCls">上六味，水六升，煮取一升八合，分温三服，如人行八九里进之。</div>
<div class="pCls">咳家，其脉弦，为有水，十枣汤主之。方见上。</div>
<div class="pCls">夫有支饮家，咳烦，胸中痛者，不卒死，至一百日或一岁，宜十枣汤。方见上。</div>
<div class="pCls">久咳数岁，其脉弱者，可治；实大数者，死。其脉虚者，必苦冒，其人本有支饮在胸中故也，治属饮家。</div>
<div class="pCls">咳逆，倚息不得卧，小青龙汤主之。方见上及肺痈中。</div>
<div class="pCls">青龙汤下已，多唾口燥，寸脉沉，尺脉微，手足厥逆，气从小腹上冲胸咽，手足痹，其面翕热如醉状，因复下流阴股，小便难，时复冒者，与茯苓桂枝五味子甘草汤，治其气冲。</div>
<div class="pCls">桂苓五味甘草汤方</div>
<div class="pCls">茯苓四两 桂枝四两，去皮 甘草炙，三两 五味子半升</div>
<div class="pCls">上四味，以水八升，煮取三升，去滓，分三温服。</div>
<div class="pCls">冲气即低，而反更咳，胸满者，用桂苓五味甘草汤，去桂加干姜、细辛，以治其咳满。</div>
<div class="pCls">苓甘五味姜辛汤方</div>
<div class="pCls">茯苓四两 甘草 干姜 细辛各三两 五味子半升</div>
<div class="pCls">上五味，以水八升，煮取三升，去滓，温服半升，日三服。</div>
<div class="pCls">咳满即止，而更复渴，冲气复发者，以细辛、干姜为热药也。服之当遂渴，而渴反止者，为支饮也。支饮者，法当冒，冒者必呕，呕者复内半夏，以去其水。</div>
<div class="pCls">桂苓五味甘草去桂加干姜细辛半夏汤方</div>
<div class="pCls">茯苓四两 甘草 细辛 干姜各二两 五味子 半夏各半升</div>
<div class="pCls">上六味，以水八升，煮取三升，去滓，温服半升，日三服。</div>
<div class="pCls">水去呕止，其人形肿者，加杏仁主之。其证应内麻黄，以其人遂痹，故不内之。若逆而内之者，必厥。所以然者，以其人血虚，麻黄发其阳故也。</div>
<div class="pCls">苓甘五味加姜辛半夏杏仁汤方</div>
<div class="pCls">茯苓四两 甘草三两 五味子半升 干姜三两 细辛三两 半夏半升 杏仁半升，去皮尖</div>
<div class="pCls">上七味，以水一斗，煮取三升，去滓，温服半升，日三服。</div>
<div class="pCls">若面热如醉，此为胃热上冲，熏其面，加大黄以利之。</div>
<div class="pCls">苓甘五味加姜辛半杏大黄汤方</div>
<div class="pCls">茯苓四两 甘草三两 五味子半升 干姜三两 细辛三两 半夏半升 杏仁半升 大黄三两</div>
<div class="pCls">上八味，以水一斗，煮取三升，去滓，温服半升，日三服。</div>
<div class="pCls">先渴后呕，为水停心下，此属饮家，小半夏茯苓汤主之。方见上。</div>
</body>
</html>
