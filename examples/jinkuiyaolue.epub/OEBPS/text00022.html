<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP2-7">呕吐哕下利病脉证治第十七</div>
<div class="pCls">论一首 脉证二十七条 方二十三首</div>
<div class="pCls">夫呕家有痈脓，不可治呕，脓尽自愈。</div>
<div class="pCls">先呕却渴者，此为欲解。先渴却呕者，为水停心下，此属饮家。</div>
<div class="pCls">呕家本渴，今反不渴者，以心下有支饮故也，此属支饮。</div>
<div class="pCls">问曰：病人脉数，数为热，当消谷引食，而反吐者，何也？师曰：以发其汗，令阳微，膈气虚，脉乃数，数为客热，不能消谷，胃中虚冷故也。</div>
<div class="pCls">脉弦者虚也。胃气无余，朝食暮吐，变为胃反。寒在于上，医反下之，今脉反弦，故名曰虚。</div>
<div class="pCls">寸口脉微而数，微则无气，无气则荣虚；荣虚则血不足，血不足则胸中冷。</div>
<div class="pCls">趺阳脉浮而涩，浮则为虚，涩则伤脾，脾伤则不磨，朝食暮吐，暮食朝吐，宿谷不化，名曰胃反。脉紧而涩，其病难治。</div>
<div class="pCls">病人欲吐者，不可下之。</div>
<div class="pCls">哕而腹满，视其前后，知何部不利，利之即愈。</div>
<div class="pCls">呕而胸满者，茱萸汤主之。</div>
<div class="pCls">茱萸汤方</div>
<div class="pCls">吴茱萸一升 人参三两 生姜六两 大枣十二枚</div>
<div class="pCls">上四味，以水五升，煮取三升，温服七合，日三服。</div>
<div class="pCls">干呕吐涎沫，头痛者，茱萸汤主之。方见上。</div>
<div class="pCls">呕而肠鸣，心下痞者，半夏泻心汤主之。</div>
<div class="pCls">半夏泻心汤方</div>
<div class="pCls">半夏半升，洗 黄芩 干姜 人参各三两 黄连一两 大枣十二枚 甘草三两，炙</div>
<div class="pCls">上七味，以水一斗，煮取六升，去滓，再煮，取三升，温服一升，日三服。</div>
<div class="pCls">干呕而利者，黄芩加半夏生姜汤主之。</div>
<div class="pCls">黄芩加半夏生姜汤方</div>
<div class="pCls">黄芩三两 甘草二两，炙 芍药二两 半夏半升生姜三两 大枣二十枚</div>
<div class="pCls">上六味，以水一斗，煮取三升，去滓，温服一升，日再，夜一服。</div>
<div class="pCls">诸呕吐，谷不得下者，小半夏汤主之。方见痰饮中。</div>
<div class="pCls">呕吐而病在膈上，后思水者，解，急与之。思水者猪苓散主之。</div>
<div class="pCls">猪苓散方</div>
<div class="pCls">猪苓 茯苓 白术各等分</div>
<div class="pCls">上三味，杵为散，饮服方寸匕，日三服。</div>
<div class="pCls">呕而脉弱，小便复利，身有微热，见厥者难治。四逆汤主之。</div>
<div class="pCls">四逆汤方</div>
<div class="pCls">附子一枚，生用 干姜一两半 甘草二两，炙</div>
<div class="pCls">上三味，以水三升，煮取一升二合，去滓，分温再服。强人可大附子一枚，干姜三两。</div>
<div class="pCls">呕而发热者，小柴胡汤主之。</div>
<div class="pCls">小柴胡汤方</div>
<div class="pCls">柴胡半斤 黄芩三两 人参三两 甘草三两 半夏半斤 生姜三两 大枣十二枚</div>
<div class="pCls">上七味，以水一斗二升，煮取六升，去滓，再煎，取三升，温服一升，日三服。</div>
<div class="pCls">胃反呕吐者，大半夏汤主之。《千金》云：治胃反不受食，食入即吐。《外台》云：治呕心下痞硬者。</div>
<div class="pCls">大半夏汤方</div>
<div class="pCls">半夏二升，洗完用 人参三两 白蜜一升</div>
<div class="pCls">上三味，以水一斗二升，和蜜扬之二百四十遍，煮药取升半，温服一升，余分再服。</div>
<div class="pCls">食已即吐者，大黄甘草汤主之。《外台》方又治吐水。</div>
<div class="pCls">大黄甘草汤方</div>
<div class="pCls">大黄四两 甘草一两</div>
<div class="pCls">上二味，以水三升，煮取一升，分温再服。</div>
<div class="pCls">胃反，吐而渴欲饮水者，茯苓泽泻汤主之。</div>
<div class="pCls">茯苓泽泻汤方《外台》云：治消渴脉绝，胃反吐食方。有小麦一升</div>
<div class="pCls">茯苓半斤 泽泻四两 甘草二两 桂枝二两 白术三两 生姜四两</div>
<div class="pCls">上六味，以水一斗，煮取三升，内泽泻，再煮服二升半，温服八合，日三服。</div>
<div class="pCls">吐后渴欲得水而贪饮者，文蛤汤主之；兼主微风，脉紧头痛。</div>
<div class="pCls">文蛤汤方</div>
<div class="pCls">文蛤五两 麻黄 甘草 生姜各三两 石膏五两杏仁五十枚 大枣十二枚</div>
<div class="pCls">上七味，以水六升，煮取二升，温服一升，汗出即愈。</div>
<div class="pCls">干呕吐逆，吐涎沫，半夏干姜散主之。</div>
<div class="pCls">半夏干姜散方</div>
<div class="pCls">半夏 干姜各等分</div>
<div class="pCls">上二味，杵为散，取方寸匕，浆水一升半，煎取七合，顿服之。</div>
<div class="pCls">病人胸中似喘不喘，似呕不呕，似哕不哕，彻心中愦愦然无奈者，生姜半夏汤主之。</div>
<div class="pCls">生姜半夏汤方</div>
<div class="pCls">半夏半斤 生姜汁一升</div>
<div class="pCls">上二味，以水三升，煮半夏，取二升，内生姜汁，煮取一升半，小冷，分四服，日三夜一服。止，停后服。</div>
<div class="pCls">干呕，哕，若手足厥者，橘皮汤主之。</div>
<div class="pCls">橘皮汤方</div>
<div class="pCls">橘皮四两 生姜半斤</div>
<div class="pCls">上二味，以水七升，煮取三升，温服一升，下咽即愈。</div>
<div class="pCls">哕逆者，橘皮竹茹汤主之。</div>
<div class="pCls">橘皮竹茹汤方</div>
<div class="pCls">橘皮二升 竹茹二升 大枣三十枚 生姜半斤 甘草五两 人参一两</div>
<div class="pCls">上六味，以水一斗，煮取三升，温服一升。日三服。</div>
<div class="pCls">夫六腑气绝于外者，手足寒，上气脚缩；五脏气绝于内者，利不禁，下甚者，手足不仁。</div>
<div class="pCls">下利，脉沉弦者，下重；脉大者，为未止；脉微弱数者，为欲自止，虽发热不死。</div>
<div class="pCls">下利，手足厥冷，无脉者，灸之不温。若脉不还，反微喘者，死。少阴负趺阳者，为顺也。</div>
<div class="pCls">下利，有微热而渴，脉弱者，今自愈。</div>
<div class="pCls">下利，脉数，有微热，汗出，今自愈；设脉紧，为未解。</div>
<div class="pCls">下利，脉数而渴者，今自愈；设不差，必清脓血，以有热故也。</div>
<div class="pCls">下利，脉反弦，发热身汗者，自愈。</div>
<div class="pCls">下利气者，当利其小便。</div>
<div class="pCls">下利，寸脉反浮数，尺中自涩者，必清脓血。</div>
<div class="pCls">下利清谷，不可攻其表，汗出必胀满。</div>
<div class="pCls">下利，脉沉而迟，其人面少赤，身有微热，下利清谷者，必郁冒，汗出而解，病人必微热。所以然者，其面戴阳，下虚故也。</div>
<div class="pCls">下利后，脉绝，手足厥冷，晬时脉还，手足温者生，脉不还者死。</div>
<div class="pCls">下利，腹胀满，身体疼痛者，先温其里，乃攻其表。温里宜四逆汤，攻表宜桂枝汤。</div>
<div class="pCls">四逆汤方方见上。</div>
<div class="pCls">桂枝汤方</div>
<div class="pCls">桂枝三两，去皮 芍药三两 甘草二两，炙 生姜三两 大枣十二枚</div>
<div class="pCls">上五味，<img alt="" class="wordpng" src="Image00005.jpg" />
 咀，以水七升，微火煮取三升，去滓，适寒温，服一升。服已，须臾，啜稀粥一升，以助药力，温覆令一时许，遍身<img alt="" class="wordpng" src="Image00013.jpg" />
 <img alt="" class="wordpng" src="Image00013.jpg" />
 ，微似有汗者益佳，不可令如水淋漓。若一服汗出病差，停后服。</div>
<div class="pCls">下利，三部脉皆平，按之心下坚者，急下之，宜大承气汤。</div>
<div class="pCls">下利，脉迟而滑者，实也。利未欲止，急下之，宜大承气汤。</div>
<div class="pCls">下利，脉反滑者，当有所去，下乃愈，宜大承气汤。</div>
<div class="pCls">下利已差，至其年月日时复发者，以病不尽故也，当下之，宜大承气汤。</div>
<div class="pCls">大承气汤方见痉病中。</div>
<div class="pCls">下利谵语者，有燥屎也，小承气汤主之。</div>
<div class="pCls">小承气汤方</div>
<div class="pCls">大黄四两 厚朴二两，炙 枳实大者，三枚，炙</div>
<div class="pCls">上三味，以水四升，煮取一升二合，去滓，分温二服。得利则止。</div>
<div class="pCls">下利便脓血者，桃花汤主之。</div>
<div class="pCls">桃花汤方</div>
<div class="pCls">赤石脂一斤，一半剉，一半筛末 干姜一两 粳米一升</div>
<div class="pCls">上三味，以水七升，煮米令熟，去滓，温七合，内赤石脂末方寸匕，日三服。若一服愈，余勿服。</div>
<div class="pCls">热利重下者，白头翁汤主之。</div>
<div class="pCls">白头翁汤方</div>
<div class="pCls">白头翁二两 黄连 黄柏 秦皮各三两</div>
<div class="pCls">上四味，以水七升，煮取二升，去滓，温服一升，不愈更服。</div>
<div class="pCls">下利后更烦，按之心下濡者，为虚烦也，栀子豉汤主之。</div>
<div class="pCls">栀子豉汤方</div>
<div class="pCls">栀子十四枚 香豉四合，绵裹</div>
<div class="pCls">上二味，以水四升，先煮栀子得二升半，内豉，煮取一升半，去滓，分二服，温进一服，得吐则止。</div>
<div class="pCls">下利清谷，里寒外热，汗出而厥者，通脉四逆汤主之。</div>
<div class="pCls">通脉四逆汤方</div>
<div class="pCls">附子大者一枚，生用 干姜三两，强人可四两 甘草二两，炙</div>
<div class="pCls">上三味，以水三升，煮取一升二合，去滓，分温再服。</div>
<div class="pCls">下利肺（腹）痛，紫参汤主之。</div>
<div class="pCls">紫参汤方</div>
<div class="pCls">紫参半斤 甘草三两</div>
<div class="pCls">上二味，以水五升，先煮紫参，取二升，内甘草，煮取一升半，分温三服。疑非仲景方。</div>
<div class="pCls">气利，诃梨勒散主之。</div>
<div class="pCls">诃梨勒散方</div>
<div class="pCls">诃梨勒十枚，煨</div>
<div class="pCls">上一味，为散，粥饮和，顿服。疑非仲景方。</div>
<div class="h5" id="CHP2-7-1">附 方</div>
<div class="pCls">《千金翼》小承气汤 治大便不通，哕，数谵语。方见上。</div>
<div class="pCls">《外台》黄芩汤 治干呕下利。</div>
<div class="pCls">黄芩 人参 干姜各三两 桂枝一两 大枣十二枚半夏半升</div>
<div class="pCls">上六味，以水七升，煮取三升，温分三服。</div>
</body>
</html>
