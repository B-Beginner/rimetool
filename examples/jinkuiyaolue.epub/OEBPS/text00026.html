<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP3-2">妇人产后病脉证治第二十一</div>
<div class="pCls">论一首 证六条 方七首</div>
<div class="pCls">问曰：新产妇人有三病，一者病痉，二者病郁冒，三者大便难，何谓也？师曰：新产血虚，多汗出，喜中风，故令病痉；亡血复汗，寒多，故令郁冒；亡津液，胃燥，故大便难。</div>
<div class="pCls">产妇郁冒，其脉微弱，不能食，大便反坚，但头汗出。所以然者，血虚而厥，厥而必冒，冒家欲解，必大汗出。以血虚下厥，孤阳上出，故头汗出。所以产妇喜汗出者，亡阴血虚，阳气独盛，故当汗出，阴阳乃复。大便坚，呕不能食，小柴胡汤主之。方见呕吐中。</div>
<div class="pCls">病解能食，七八日更发热者，此为胃实，大承气汤主之。方见痉中。</div>
<div class="pCls">产后腹中<img alt="" class="wordpng" src="Image00014.jpg" />
 痛，当归生姜羊肉汤主之，并治腹中寒疝，虚劳不足。</div>
<div class="pCls">当归生姜羊肉汤方见寒疝中。</div>
<div class="pCls">产后腹痛，烦满不得卧，枳实芍药散主之。</div>
<div class="pCls">枳实芍药散方</div>
<div class="pCls">枳实烧令黑，勿太过 芍药等分</div>
<div class="pCls">上二味，杵为散，服方寸匕，日三服。并主痈脓，以麦粥下之。</div>
<div class="pCls">师曰：产妇腹痛，法当以枳实芍药散，假令不愈者，此为腹中有干血着脐下，宜下瘀血汤主之。亦主经水不利。</div>
<div class="pCls">下瘀血汤方</div>
<div class="pCls">大黄二两 桃仁二十枚 虫二十枚，熬，去足</div>
<div class="pCls">上三味，末之，炼蜜合为四丸，以酒一升，煎一丸，取八合，顿服之。新血下如豚肝。</div>
<div class="pCls">产后七八日，无太阳证，少腹坚痛，此恶露不尽，不大便，烦躁发热，切脉微实，再倍发热，日晡时烦躁者，不食，食则谵语，至夜即愈，宜大承气汤主之。热在里，结在膀胱也。方见痉病中。</div>
<div class="pCls">产后风，续之数十日不解，头微痛，恶寒，时时有热，心下闷，干呕汗出。虽久，阳旦证续在耳，可与阳旦汤。即桂枝汤方，见下利中。</div>
<div class="pCls">产后中风发热，面正赤，喘而头痛，竹叶汤主之。竹叶汤方</div>
<div class="pCls">竹叶一把 葛根三两 防风 桔梗 桂枝 人参甘草各一两 附子一枚，炮 大枣十五枚 生姜五两</div>
<div class="pCls">上十味，以水一斗，煮取二升半，分温三服，温覆使汗出。颈项强，用大附子一枚，破之如豆大，煎药扬去沫。呕者加半夏半升，洗。</div>
<div class="pCls">妇人乳中虚，烦乱呕逆，安中益气，竹皮大丸主之。</div>
<div class="pCls">竹皮大丸方</div>
<div class="pCls">生竹茹二分 石膏二分 桂枝一分 甘草七分 白薇一分</div>
<div class="pCls">上五味，末之，枣肉和丸，弹子大，以饮服一丸，日三夜二服。有热者，倍白薇；烦喘者，加柏实一分。</div>
<div class="pCls">产后下利虚极，白头翁加甘草阿胶汤主之。</div>
<div class="pCls">白头翁加甘草阿胶汤方</div>
<div class="pCls">白头翁二两 黄连 柏皮 秦皮各三两 甘草二两阿胶二两</div>
<div class="pCls">上六味，以水七升，煮取二升半，内胶，令消尽，分温三服。</div>
<div class="h5" id="CHP3-2-1">附 方</div>
<div class="pCls">《千金》三物黄芩汤 治妇人在草蓐，自发露得风，四肢苦烦热，头痛者，与小柴胡汤。头不痛，但烦者，此汤主之。</div>
<div class="pCls">黄芩一两 苦参二两 干地黄四两</div>
<div class="pCls">上三味，以水八升，煮取二升，温服一升，多吐下虫。</div>
<div class="pCls">《千金》内补当归建中汤 治妇人产后虚羸不足，腹中刺痛不止，吸吸少气，或苦少腹中急摩痛，引腰背，不能食饮，产后一月，日得四五剂为善。令人强壮，宜。</div>
<div class="pCls">当归四两 桂枝三两 芍药六两 生姜三两 甘草二两 大枣十二枚</div>
<div class="pCls">上六味，以水一斗，煮取三升，分温三服，一日令尽。若大虚，加饴糖六两，汤成内之，于火上暖令饴消，若去血过多，崩伤内衄不止，加地黄六两，阿胶二两，合八味，汤成内阿胶。若无当归，以芎<img alt="" class="wordpng" src="Image00008.jpg" />
 代之；若无生姜，以干姜代之。</div>
</body>
</html>
