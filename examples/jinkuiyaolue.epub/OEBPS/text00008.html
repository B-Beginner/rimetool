<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP1-3">百合狐惑阴阳毒病脉证治第三</div>
<div class="pCls">论一首 证三条 方十二首</div>
<div class="pCls">论曰：百合病者，百脉一宗，悉治其病也。意欲食复不能食，常默默，欲卧不能卧，欲行不能行，饮食或有美时，或有不用闻食臭时，如寒无寒，如热无热，口苦，小便赤，诸药不能治，得药则剧吐利，如有神灵者，身形如和，其脉微数。每尿时头痛者，六十日乃愈；若尿时头不痛，淅然者，四十日愈；若尿快然，但头眩者，二十日愈。其证或未病而预见，或病四五日而出，或病二十日，或一月微见者，各随证治之。</div>
<div class="pCls">百合病发汗后者，百合知母汤主之。</div>
<div class="pCls">百合知母汤方</div>
<div class="pCls">百合七枚，擘 知母三两，切</div>
<div class="pCls">上先以水洗百合，渍一宿，当白沫出，去其水，更以泉水二升，煎取一升，去滓；别以泉水二升煎知母，取一升，去滓，后合和煎，取一升五合，分温再服。</div>
<div class="pCls">百合病下之后者，滑石代赭汤主之。</div>
<div class="pCls">滑石代赭汤方</div>
<div class="pCls">百合七枚，擘 滑石三两，碎，绵裹 代赭石如弹丸大，一枚，碎，绵裹</div>
<div class="pCls">上先以水洗百合，渍一宿，当白沫出，去其水，更以泉水二升，煎取一升，去滓；别以泉水二升煎滑石、代赭，取一升，去滓；后合和重煎，取一升五合，分温服。</div>
<div class="pCls">百合病吐之后者，百合鸡子汤主之。</div>
<div class="pCls">百合鸡子汤方</div>
<div class="pCls">百合七枚，擘 鸡子黄一枚</div>
<div class="pCls">上先以水洗百合，渍一宿，当白沫出，去其水，更以泉水二升，煎取一升，去滓，内鸡子黄，搅匀，煎五合，温服。</div>
<div class="pCls">百合病不经吐、下、发汗，病形如初者，百合地黄汤主之。</div>
<div class="pCls">百合地黄汤方</div>
<div class="pCls">百合七枚，擘 生地黄汁一升</div>
<div class="pCls">上以水洗百合，渍一宿，当白沫出，去其水，更以泉水二升，煎取一升，去滓，内地黄汁，煎取一升五合，分温再服。中病，勿更服，大便当如漆。</div>
<div class="pCls">百合病一月不解，变成渴者，百合洗方主之。百合洗方</div>
<div class="pCls">上以百合一升，以水一斗，渍之一宿，以洗身。洗已，食煮饼，勿以盐豉也。</div>
<div class="pCls">百合病渴不差者，栝蒌牡蛎散主之。栝蒌牡蛎散方</div>
<div class="pCls">栝蒌根 牡蛎熬，等分</div>
<div class="pCls">上为细末，饮服方寸匕，日三服。</div>
<div class="pCls">百合病变发热者，一作发寒热。百合滑石散主之。百合滑石散方</div>
<div class="pCls">百合一两，炙 滑石三两</div>
<div class="pCls">上为散，饮服方寸匕，日三服，当微利者，止服，热则除。</div>
<div class="pCls">百合病见于阴者，以阳法救之；见于阳者，以阴法救之。见阳攻阴，复发其汗，此为逆，见阴攻阳，乃复下之，此亦为逆。</div>
<div class="pCls">狐惑之为病，状如伤寒，默默欲眠，目不得闭，卧起不安，蚀于喉为惑，蚀于阴为狐，不欲饮食，恶闻食臭，其面目乍赤、乍黑、乍白。蚀于上部则声喝，一作嗄。甘草泻心汤主之。</div>
<div class="pCls">甘草泻心汤方</div>
<div class="pCls">甘草四两 黄芩 人参 干姜各三两 黄连一两大枣十二枚 半夏半升</div>
<div class="pCls">上七味，水一斗，煮取六升，去滓，再煎，温服一升，日三服。</div>
<div class="pCls">蚀于下部则咽干，苦参汤洗之。</div>
<div class="pCls">苦参汤方</div>
<div class="pCls">苦参一升</div>
<div class="pCls">以水一斗，煎取七升，去滓，熏洗，日三服。</div>
<div class="pCls">蚀于肛者，雄黄熏之。</div>
<div class="pCls">雄黄</div>
<div class="pCls">上一味为末，筒瓦二枚合之，烧，向肛熏之。</div>
<div class="pCls">《脉经》云：病人或从呼吸上蚀其咽，或从下焦蚀其肛阴，蚀上为惑，蚀下为狐。狐惑病者，猪苓散主之。</div>
<div class="pCls">病者脉数，无热，微烦，默默但欲卧，汗出，初得之三四日，目赤如鸠眼；七八日，目四眦一本此有黄字。黑。若能食者，脓已成也，赤豆当归散主之。</div>
<div class="pCls">赤豆当归散方</div>
<div class="pCls">赤小豆三升，浸令芽出，曝干 当归三两</div>
<div class="pCls">上二味，杵为散，浆水服方寸匕，日三服。</div>
<div class="pCls">阳毒之为病，面赤斑斑如锦纹，咽喉痛，唾脓血，五日可治，七日不可治，升麻鳖甲汤主之。</div>
<div class="pCls">阴毒之为病，面目青，身痛如被杖，咽喉痛，五日可治，七日不可治，升麻鳖甲汤去雄黄蜀椒主之。</div>
<div class="pCls">升麻鳖甲汤方</div>
<div class="pCls">升麻二两 当归一两 蜀椒炒去汗，一两 甘草二两鳖甲手指大一片，炙 雄黄半两，研</div>
<div class="pCls">上六味，以水四升，煮取一升，顿服之，老小再服。取汗。</div>
<div class="pCls">《肘后》、《千金方》阳毒用升麻汤，无鳖甲有桂；阴毒用甘草汤，无雄黄。</div>
</body>
</html>
