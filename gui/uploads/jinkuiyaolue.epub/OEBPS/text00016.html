<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h1" id="CHP2">卷中</div>
<div class="h3" id="CHP2-1">五脏风寒积聚病脉证 并治第十一</div>
<div class="pCls">论二首 脉证十七条 方二首</div>
<div class="pCls">肺中风者，口燥而喘，身运而重，冒而肿胀。</div>
<div class="pCls">肺中寒，吐浊涕。</div>
<div class="pCls">肺死脏，浮之虚，按之弱如葱叶，下无根者，死。</div>
<div class="pCls">肝中风者，头目<img alt="" class="wordpng" src="Image00011.jpg" />
 ，两胁痛，行常伛，令人嗜甘。</div>
<div class="pCls">肝中寒者，两臂不举，舌本燥，喜太息，胸中痛，不得转侧，食则吐而汗出也。《脉经》、《千金》云：“时盗汗，咳，食已吐其汁。”</div>
<div class="pCls">肝死脏，浮之弱，按之如索不来，或曲如蛇行者，死。肝着，其人常欲蹈其胸上，先未苦时，但欲饮热，旋覆花汤主之。臣亿等校诸本旋覆花汤方，皆同。</div>
<div class="pCls">心中风者，翕翕发热，不能起，心中饥，食即呕吐。</div>
<div class="pCls">心中寒者，其人苦病心如啖蒜状，剧者心痛彻背，背痛彻心，譬如蛊注。其脉浮者，自吐乃愈。</div>
<div class="pCls">心伤者，其人劳倦，即头面赤而下重，心中痛而自烦，发热，当脐跳，其脉弦，此为心脏伤所致也。</div>
<div class="pCls">心死脏，浮之实如麻豆，按之益躁疾者，死。</div>
<div class="pCls">邪哭使魂魄不安者，血气少也；血气少者属于心，心气虚者，其人则畏，合目欲眠，梦远行而精神离散，魂魄妄行。阴气衰者为癫，阳气衰者为狂。</div>
<div class="pCls">脾中风者，翕翕发热，形如醉人，腹中烦重，皮目<img alt="" class="wordpng" src="Image00011.jpg" />
 <img alt="" class="wordpng" src="Image00011.jpg" />
 而短气。</div>
<div class="pCls">脾死脏，浮之大坚，按之如覆杯，洁洁状如摇者，死。臣亿等详五脏各有中风中寒，今脾中载中风，肾中风，中寒俱不载者，以古文简乱极多，去古既远，无文可以补缀也。</div>
<div class="pCls">趺阳脉浮而涩，浮则胃气强，涩则小便数，浮涩相搏，大便则坚，其脾为约，麻子仁丸主之。</div>
<div class="pCls">麻子仁丸方</div>
<div class="pCls">麻子仁二升 芍药半斤 枳实一斤 大黄一斤 厚朴一尺 杏仁一升</div>
<div class="pCls">上六味，末之，炼蜜和丸梧子大，饮服十丸，日三，以知为度。</div>
<div class="pCls">肾著之病，其人身体重，腰中冷，如坐水中，形如水状，反不渴，小便自利，饮食如故，病属下焦，身劳汗出，衣一作表。里冷湿，久久得之，腰以下冷痛，腹重如带五千钱，甘姜苓术汤主之。</div>
<div class="pCls">甘草干姜茯苓白术汤方</div>
<div class="pCls">甘草 白术各二两 干姜 茯苓各四两</div>
<div class="pCls">上四味，以水五升，煮取三升，分温三服，腰中即温。</div>
<div class="pCls">肾死脏，浮之坚，按之乱如转丸，益下入尺中者，死。</div>
<div class="pCls">问曰：三焦竭部，上焦竭善噫，何谓也？师曰：上焦受中焦气未和，不能消谷，故能噫耳。下焦竭，即遗溺失便，其气不和，不能自禁制，不须治，久则愈。</div>
<div class="pCls">师曰：热在上焦者，因咳为肺痿；热在中焦者，则为坚；热在下焦者，则尿血，亦令淋秘不通。大肠有寒者，多鹜溏；有热者，便肠垢。小肠有寒者，其人下重便血；有热者，必痔。</div>
<div class="pCls">问曰：病有积、有聚、有<img alt="" class="wordpng" src="Image00003.jpg" />
 气，何谓也？师曰：积者，脏病也，终不移；聚者，腑病也，发作有时，展转痛移，为可治；<img alt="" class="wordpng" src="Image00003.jpg" />
 气者，胁下痛，按之则愈，复发为<img alt="" class="wordpng" src="Image00003.jpg" />
 气。诸积大法，脉来细而附骨者，乃积也。寸口，积在胸中；微出寸口，积在喉中；关上，积在脐旁，上关上，积在心下；微下关，积在少腹；尺中，积在气冲。脉出左，积在左；脉出右，积在右，脉两出，积在中央，各以其部处之。</div>
</body>
</html>
