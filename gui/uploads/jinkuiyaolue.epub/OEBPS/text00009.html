<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP1-4">疟病脉证并治第四</div>
<div class="pCls">证二条 方六首</div>
<div class="pCls">师曰：疟脉自弦，弦数者多热，弦迟者多寒，弦小紧者下之差，弦迟者可温之，弦紧者可发汗、针灸也。浮大者可吐之，弦数者风发也，以饮食消息止之。</div>
<div class="pCls">病疟，以月一日发，当以十五日愈；设不差，当月尽解；如其不差，当如何？师曰：此结为癥瘕，名曰疟母，急治之下，宜鳖甲煎丸。</div>
<div class="pCls">鳖甲煎丸方</div>
<div class="pCls">鳖甲十二分，炙 乌扇三分，烧 黄芩三分 柴胡六分 鼠妇三分，熬 干姜三分 大黄三分 芍药五分桂枝三分 葶苈一分 石韦三分，去毛 厚朴三分 牡丹五分，去心 瞿麦二分 紫葳三分 半夏一分 人参一分 虫五分，熬 阿胶三分，炙 蜂窠四分，熬</div>
<div class="pCls">赤消十二分 蜣六分，熬 桃仁二分</div>
<div class="pCls">上二十三味为末。取锻灶下灰一斗，清酒一斛五斗，浸灰，候酒尽一半，着鳖甲于中，煮令泛烂如胶漆，绞取汁，内诸药，煎为丸，如梧子大，空心服七丸，日三服。《千金方》用鳖甲十二片，又有海藻三分、大戟一分、虫五分，无鼠妇、赤消二味，以鳖甲煎和诸药为丸。</div>
<div class="pCls">师曰：阴气孤绝，阳气独发，则热而少气烦冤，手足热而欲呕，名曰瘅疟。若但热不寒者，邪气内藏于心，外舍分肉之间，令人消铄脱肉。</div>
<div class="pCls">温疟者，其脉如平，身无寒但热，骨节疼烦，时呕，白虎加桂枝汤主之。</div>
<div class="pCls">白虎加桂枝汤方</div>
<div class="pCls">知母六两 甘草二两，炙 石膏一斤 粳米二合桂枝去皮，三两</div>
<div class="pCls">上剉，每五钱，水一盏半，煎至八分，去滓，温服，汗出愈。</div>
<div class="pCls">疟多寒者，名曰牡疟，蜀漆散主之。</div>
<div class="pCls">蜀漆散方</div>
<div class="pCls">蜀漆洗去腥 云母烧二日夜 龙骨等分</div>
<div class="pCls">上三味，杵为散，未发前，以浆水服半钱，温疟加蜀漆半分。临发时，服一钱匕。一方云母作云实。</div>
<div class="h4" id="CHP1-4-1">附《外台秘要》方</div>
<div class="pCls">牡蛎汤 治牡疟。</div>
<div class="pCls">牡蛎四两，熬 麻黄四两，去节 甘草二两 蜀漆三两</div>
<div class="pCls">上四味，以水八升，先煮蜀漆、麻黄，去上沫，得六升，内诸药，煮取二升，温服一升。若吐，则勿更服。</div>
<div class="pCls">柴胡去半夏加栝蒌汤 治疟病发渴者，亦治劳疟。</div>
<div class="pCls">柴胡八两 人参 黄芩 甘草各三两 栝蒌根四两生姜二两 大枣十二枚</div>
<div class="pCls">上七味，以水一斗二升，煮取六升，去滓，再煎取三升，温服一升，日二服。</div>
<div class="pCls">柴胡桂姜汤 治疟寒多微有热，或但寒不热。服一剂如神。</div>
<div class="pCls">柴胡半斤 桂枝三两，去皮 干姜二两 栝蒌根四两 黄芩三两 牡蛎三两，熬 甘草二两，炙</div>
<div class="pCls">上七味，以水一斗二升，煮取六升，去滓，再煎服三升，温服一升，日三服。初服微烦，复服汗出，便愈。</div>
</body>
</html>
