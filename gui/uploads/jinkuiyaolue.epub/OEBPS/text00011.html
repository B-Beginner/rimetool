<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP1-6">血痹虚劳病脉证并治第六</div>
<div class="pCls">论一首 脉证九条 方九首</div>
<div class="pCls">问曰：血痹病从何得之？师曰：夫尊荣人骨弱肌肤盛，重因疲劳汗出，卧不时动摇，加被微风，遂得之。但以脉自微涩，在寸口、关上小紧，宜针引阳气，令脉和紧去则愈。</div>
<div class="pCls">血痹阴阳俱微，寸口关上微，尺中小紧，外证身体不仁，如风痹状，黄芪桂枝五物汤主之。</div>
<div class="pCls">黄芪桂枝五物汤方</div>
<div class="pCls">黄芪三两 芍药三两 桂枝三两 生姜六两 大枣十二枚</div>
<div class="pCls">上五味，以水六升，煮取二升，温服七合，日三服。一方有人参。</div>
<div class="pCls">夫男子平人，脉大为劳，极虚亦为劳。</div>
<div class="pCls">男子面色薄者，主渴及亡血，猝喘悸，脉浮者，里虚也。</div>
<div class="pCls">男子脉虚沉弦，无寒热，短气里急，小便不利，面色白，时目瞑，兼衄，少腹满，此为劳使之然。</div>
<div class="pCls">劳之为病，其脉浮大，手足烦，春夏剧，秋冬瘥，阴寒精自出，酸削不能行。</div>
<div class="pCls">男子脉浮弱而涩，为无子，精气清冷。一作泠。</div>
<div class="pCls">夫失精家少腹弦急，阴头寒，目眩，一作目眶痛。发落，脉极虚芤迟，为清谷，亡血，失精。脉得诸芤动微紧，男子失精，女子梦交，桂枝加龙骨牡蛎汤主之。</div>
<div class="pCls">桂枝加龙骨牡蛎汤方 《小品》云：虚羸浮热汗出者除桂，加白微、附子各三分，故曰二加龙骨汤。</div>
<div class="pCls">桂枝 芍药 生姜各三两 甘草二两 大枣十二枚龙骨 牡蛎各三两</div>
<div class="pCls">上七味，以水七升，煮取三升，分温三服。</div>
<div class="pCls">天雄散方</div>
<div class="pCls">天雄三两，炮 白术八两 桂枝六两 龙骨三两</div>
<div class="pCls">上四味，杵为散，酒服半钱匕，日三服，不知，稍增之。</div>
<div class="pCls">男子平人，脉虚弱细微者，善盗汗也。</div>
<div class="pCls">人年五六十，其病脉大者，痹夹背行，苦肠鸣，马刀侠瘿者，皆为劳得之。</div>
<div class="pCls">脉沉小迟，名脱气，其人疾行则喘喝，手足逆寒，腹满，甚则溏泄，食不消化也。</div>
<div class="pCls">脉弦而大，弦则为减，大则为芤，减则为寒，芤则为虚，虚寒相搏，此名为革。妇人则半产漏下，男子则亡血失精。</div>
<div class="pCls">虚劳里急，悸，衄，腹中痛，梦失精，四肢酸疼，手足烦热，咽干口燥，小建中汤主之。</div>
<div class="pCls">小建中汤方</div>
<div class="pCls">桂枝三两，去皮 甘草三两，炙 大枣十二枚 芍药六两 生姜二两 胶饴一升</div>
<div class="pCls">上六味，以水七升，煮取三升，去渣，内胶饴，更上微火消解，温服一升，日三服。呕家不可用建中汤，以甜故也。</div>
<div class="pCls">《千金》疗男女因积冷气滞，或大病后不复常，苦四肢沉重，骨肉酸疼，吸吸少气，行动喘乏，胸满气急，腰背强痛，心中虚悸，咽干唇燥，面体少色，或饮食无味，胁肋腹胀，头重不举，多卧少起，甚者积年，轻者百日，渐至瘦弱，五脏气竭，则难可复常，六脉俱不足，虚寒乏气，少腹拘急，羸瘠百病，名曰黄芪建中汤，又有人参二两。</div>
<div class="pCls">虚劳里急，诸不足，黄芪建中汤主之。于小建中汤加黄芪一两半，余依上法。气短胸满者加生姜；腹满者去枣，加茯苓一两半；及疗肺虚损不足，补气加半夏三两。</div>
<div class="pCls">虚劳腰痛，少腹拘急，小便不利者，八味肾气丸主之。方见脚气中。</div>
<div class="pCls">虚劳诸不足，风气百疾，薯蓣丸主之。</div>
<div class="pCls">薯蓣丸方</div>
<div class="pCls">薯蓣三十分 当归 桂枝 曲 干地黄 豆黄卷各十分 甘草二十八分 人参七分 芎藭 芍药 白术麦门冬 杏仁各六分 柴胡 桔梗 茯苓各五分 阿胶七分 干姜三分 白敛二分 防风六分 大枣百枚，为膏</div>
<div class="pCls">上二十一味，末之，炼蜜和丸，如弹子大，空腹酒服一丸，一百丸为剂。</div>
<div class="pCls">虚劳虚烦不得眠，酸枣仁汤主之。</div>
<div class="pCls">酸枣仁汤方</div>
<div class="pCls">酸枣仁二升 甘草一两 知母二两 茯苓二两 芎藭二两《深师》有生姜二两</div>
<div class="pCls">上五味，以水八升，煮酸枣仁，得六升，内诸药，煮取三升，分温三服。</div>
<div class="pCls">五劳虚极羸瘦，腹满不能饮食，食伤、忧伤、饮伤、房室伤、饥伤、劳伤，经络营卫气伤，内有干血，肌肤甲错，两目黯黑。缓中补虚，大黄虫丸主之。</div>
<div class="pCls">大黄虫丸方</div>
<div class="pCls">大黄十分，蒸 黄芩二两 甘草三两 桃仁一升杏仁一升 芍药四两 干地黄十两 干漆一两 虻虫一升 水蛭百枚 蛴螬一升 虫半升</div>
<div class="pCls">上十二味，末之，炼蜜和丸小豆大，酒饮服五丸，日三服。</div>
<div class="h5" id="CHP1-6-1">附 方</div>
<div class="pCls">《千金翼》炙甘草汤一云复脉汤。治虚劳不足，汗出而闷，脉结悸，行动如常，不出百日，危急者十一日死。</div>
<div class="pCls">甘草四两，炙 桂枝 生姜各三两 麦门冬半升 麻仁半升 人参 阿胶各二两 大枣三十枚 生地黄一升</div>
<div class="pCls">上九味，以酒七升，水八升，先煮八味，取三升，去滓，内胶消尽，温服一升，日三服。</div>
<div class="pCls">《肘后》獭肝散 治冷劳，又主鬼疰一门相染。</div>
<div class="pCls">獭肝一具，炙干末之，水服方寸匕，日三服。</div>
</body>
</html>
