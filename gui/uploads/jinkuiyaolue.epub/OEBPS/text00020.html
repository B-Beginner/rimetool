<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP2-5">黄疸病脉证并治第十五</div>
<div class="pCls">论二首 脉证十四条 方七首</div>
<div class="pCls">寸口脉浮而缓，浮则为风，缓则为痹。痹非中风，四肢苦烦，脾色必黄，瘀热以行。</div>
<div class="pCls">趺阳脉紧而数，数则为热，热则消谷，紧则为寒，食即为满。尺脉浮为伤肾，趺阳脉紧为伤脾。风寒相搏，食谷即眩，谷气不消，胃中苦浊，浊气下流，小便不通，阴被其寒，热流膀胱，身体尽黄，名曰谷疸。额上黑，微汗出，手足中热，薄暮即发，膀胱急，小便自利，名曰女劳疸；腹如水状不治。心中懊<img alt="" class="wordpng" src="Image00012.jpg" />
 而热，不能食，时欲吐，名曰酒疸。</div>
<div class="pCls">阳明病，脉迟者，食难用饱，饱则发烦头眩，小便必难，此欲作谷疸。虽下之，腹满如故，所以然者，脉迟故也。</div>
<div class="pCls">夫病酒黄疸，必小便不利，其候心中热，足下热，是其证也。</div>
<div class="pCls">酒黄疸者，或无热，靖言了，腹满欲吐，鼻燥，其脉浮者，先吐之；沉弦者，先下之。</div>
<div class="pCls">酒疸，心中热，欲呕者，吐之愈。</div>
<div class="pCls">酒疸下之，久久为黑疸，目青面黑，心中如啖蒜齑状，大便正黑，皮肤爪之不仁，其脉浮弱，虽黑微黄，故知之。</div>
<div class="pCls">师曰：病黄疸，发热烦喘，胸满口燥者，以病发时，火劫其汗，两热所得。然黄家所得，从湿得之。一身尽发热而黄，肚热，热在里，当下之。</div>
<div class="pCls">脉沉，渴欲饮水，小便不利者，皆发黄。</div>
<div class="pCls">腹满，舌痿黄，躁不得睡，属黄家。舌痿疑作身痿。</div>
<div class="pCls">黄疸之病，当以十八日为期，治之十日以上瘥，反剧为难治。</div>
<div class="pCls">疸而渴者，其疸难治；疸而不渴者，其疸可治。发于阴部其人必呕；阳部，其人振寒而发热也。</div>
<div class="pCls">谷疸之为病，寒热不食，食即头眩，心胸不安，久久发黄，为谷疸，茵陈蒿汤主之。</div>
<div class="pCls">茵陈蒿汤方</div>
<div class="pCls">茵陈蒿六两 栀子十四枚 大黄二两</div>
<div class="pCls">上三味，以水一斗，先煮茵陈，减六升，内二味，煮取三升，去滓，分温三服。小便当利，尿如皂角汁状，色正赤，一宿腹减，黄从小便去也。</div>
<div class="pCls">黄家日晡所发热，而反恶寒，此为女劳得之。膀胱急，少腹满，身尽黄，额上黑，足下热，因作黑疸。其腹胀如水状，大便必黑，时溏，此女劳之病，非水也。腹满者难治。消石矾石散主之。</div>
<div class="pCls">消石矾石散方</div>
<div class="pCls">消石 矾石烧，等分</div>
<div class="pCls">上二味，为散，以大麦粥汁，和服方寸匕，日三服。病随大小便去，小便正黄，大便正黑，是候也。</div>
<div class="pCls">酒黄疸，心中懊<img alt="" class="wordpng" src="Image00012.jpg" />
 ，或热痛，栀子大黄汤主之。</div>
<div class="pCls">栀子大黄汤方</div>
<div class="pCls">栀子十四枚 大黄一两 枳实五枚 豉一升</div>
<div class="pCls">上四味，以水六升，煮取二升，分温三服。</div>
<div class="pCls">诸病黄家，但利其小便。假令脉浮，当以汗解之，宜桂枝加黄芪汤主之。方见水病中。</div>
<div class="pCls">诸黄，猪膏发煎主之。</div>
<div class="pCls">猪膏发煎方</div>
<div class="pCls">猪膏半斤 乱发如鸡子大三枚</div>
<div class="pCls">上二味，和膏中煎之，发消药成，分再服，病从小便出。</div>
<div class="pCls">黄疸病，茵陈五苓散主之。一本云茵陈汤及五苓散并主之。</div>
<div class="pCls">茵陈五苓散方</div>
<div class="pCls">茵陈蒿末十分 五苓散五分，方见痰饮中</div>
<div class="pCls">上二物和，先食饮方寸匕，日三服。</div>
<div class="pCls">黄疸腹满，小便不利而赤，自汗出，此为表和里实，当下之，宜大黄硝石汤。</div>
<div class="pCls">大黄硝石汤方</div>
<div class="pCls">大黄 黄柏 硝石各四两 栀子十五枚</div>
<div class="pCls">上四味，以水六升，煮取二升，去滓，内硝，更煮取一升，顿服。</div>
<div class="pCls">黄疸病，小便色不变，欲自利，腹满而喘，不可除热，热除必哕。哕者，小半夏汤主之。方见痰饮中。</div>
<div class="pCls">诸黄，腹痛而呕者，宜柴胡汤。必小柴胡汤，方见呕吐中。</div>
<div class="pCls">男子黄，小便自利，当与虚劳小建中汤。方见虚劳中。</div>
<div class="h5" id="CHP2-5-1">附 方</div>
<div class="pCls">瓜蒂汤 治诸黄。方见暍病中。</div>
<div class="pCls">《千金》麻黄醇酒汤 治黄疸。</div>
<div class="pCls">麻黄三两</div>
<div class="pCls">上一味，以美清酒五升，煮取二升半，顿服尽。冬月用酒，春月用水煮之。</div>
</body>
</html>
