<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP1-7">肺痿肺痈咳嗽上气病脉证治第七</div>
<div class="pCls">论三首 脉证四条 方十六首</div>
<div class="pCls">问曰：热在上焦者，因咳为肺痿。肺痿之病，从何得之？师曰：或从汗出，或从呕吐，或从消渴，小便利数，或从便难，又被快药下利，重亡津液，故得之。曰：寸口脉数，其人咳，口中反有浊唾涎沫者何？师曰：为肺痿之病。若口中辟辟燥，咳即胸中隐隐痛，脉反滑数，此为肺痈，咳唾脓血。脉数虚者为肺痿，数实者为肺痈。</div>
<div class="pCls">问曰：病咳逆，脉之何以知此为肺痈？当有脓血，吐之则死，其脉何类？师曰：寸口脉微而数，微则为风，数则为热，微则汗出，数则恶寒。风中于卫，呼气不入；热过于荣，吸而不出。风伤皮毛，热伤血脉，风舍于肺，其人则咳，口干喘满，咽燥不渴，时唾浊沫，时时振寒。热之所过，血为之凝滞，蓄结痈脓，吐如米粥。始萌可救，脓成则死。</div>
<div class="pCls">上气面浮肿，肩息，其脉浮大，不治，又加利尤甚。</div>
<div class="pCls">上气喘而躁者，属肺胀，欲作风水，发汗则愈。</div>
<div class="pCls">肺痿吐涎沫而不咳者，其人不渴，必遗尿，小便数，所以然者，以上虚不能制下故也。此为肺中冷，必眩，多涎唾，甘草干姜汤以温之。若服汤已渴者，属消渴。</div>
<div class="pCls">甘草干姜汤方</div>
<div class="pCls">甘草四两，炙 干姜二两，炮</div>
<div class="pCls">上<img alt="" class="wordpng" src="Image00010.jpg" />
 咀，以水三升，煮取一升五合，去滓，分温再服。</div>
<div class="pCls">咳而上气，喉中水鸡声，射干麻黄汤主之。</div>
<div class="pCls">射干麻黄汤方</div>
<div class="pCls">射干十三枚，一法三两 麻黄四两 生姜四两 细辛 紫菀 款冬花各三两 五味子半升 大枣七枚 半夏大者，洗，八枚，一法半升</div>
<div class="pCls">上九味，以水一斗二升，先煮麻黄两沸，去上沫，内诸药，煮取三升，分温三服。</div>
<div class="pCls">咳逆上气，时时吐唾浊，但坐不得眠，皂荚丸主之。</div>
<div class="pCls">皂荚丸方</div>
<div class="pCls">皂荚八两，刮去皮，用酥炙</div>
<div class="pCls">上一味，末之，蜜丸梧子大，以枣膏和汤服三丸，日三夜一服。</div>
<div class="pCls">咳而脉浮者，厚朴麻黄汤主之。</div>
<div class="pCls">厚朴麻黄汤方</div>
<div class="pCls">厚朴五两 麻黄四两 石膏如鸡子大 杏仁半升 半夏半升 干姜二两 细辛二两 小麦一升 五味子半升</div>
<div class="pCls">上九味，以水一斗二升，先煮小麦熟，去滓，内诸药，煮取三升，温服一升，日三服。</div>
<div class="pCls">脉沉者，泽漆汤主之。</div>
<div class="pCls">泽漆汤方</div>
<div class="pCls">半夏半斤 紫参五两，一作紫菀 泽漆三斤，以东流水五斗，煮取一斗五升 生姜五两 白前五两 甘草黄芩 人参 桂枝各三两</div>
<div class="pCls">上九味，<img alt="" class="wordpng" src="Image00010.jpg" />
 咀，内泽漆汁中，煮取五升，温服五合，至夜尽。</div>
<div class="pCls">大逆上气，咽喉不利，止逆下气者，麦门冬汤主之。</div>
<div class="pCls">麦门冬汤方</div>
<div class="pCls">麦门冬七升 半夏一升 人参二两 甘草二两 粳米三合 大枣十二枚</div>
<div class="pCls">上六味，以水一斗二升，煮取六升，温服一升，日三夜一服。</div>
<div class="pCls">肺痈，喘不得卧，葶苈大枣泻肺汤主之。</div>
<div class="pCls">葶苈大枣泻肺汤方</div>
<div class="pCls">葶苈熬令黄色，捣丸如弹子大 大枣十二枚</div>
<div class="pCls">上先以水三升，煮枣取二升，去枣，内葶苈，煮取一升，顿服。</div>
<div class="pCls">咳而胸满，振寒脉数，咽干不渴，时出浊唾腥臭，久久吐脓如米粥者，为肺痈，桔梗汤主之。</div>
<div class="pCls">桔梗汤方 亦治血痹。</div>
<div class="pCls">桔梗一两 甘草二两</div>
<div class="pCls">上二味，以水三升，煮取一升，分温再服，则吐脓血也。</div>
<div class="pCls">咳而上气，此为肺胀，其人喘，目如脱状，脉浮大者，越婢加半夏汤主之。</div>
<div class="pCls">越婢加半夏汤方</div>
<div class="pCls">麻黄六两 石膏半斤 生姜三两 大枣十五枚 甘草二两 半夏半升</div>
<div class="pCls">上六味，以水六升，先煮麻黄，去上沫，内诸药，煮取三升，分温三服。</div>
<div class="pCls">肺胀，咳而上气，烦躁而喘，脉浮者，心下有水，小青龙加石膏汤主之。</div>
<div class="pCls">小青龙加石膏汤方 《千金》证治同，外更加胁下痛引缺盆。</div>
<div class="pCls">麻黄 芍药 桂枝 细辛 甘草 干姜各三两 五味子 半夏各半升 石膏二两</div>
<div class="pCls">上九味，以水一斗，先煮麻黄，去上沫，内诸药，煮取三升。强人服一升，羸者减之，日三服，小儿服四合。</div>
<div class="h5" id="CHP1-7-1">附 方</div>
<div class="pCls">《外台》炙甘草汤 治肺痿涎唾多，心中温温液液者。方见虚劳。</div>
<div class="pCls">《千金》甘草汤</div>
<div class="pCls">甘草</div>
<div class="pCls">上一味，以水三升，煮减半，分温三服。</div>
<div class="pCls">《千金》生姜甘草汤 治肺痿咳唾涎沫不止，咽燥而渴。</div>
<div class="pCls">生姜五两 人参二两 甘草四两 大枣十五枚</div>
<div class="pCls">上四味，以水七升，煮取三升，分温三服。</div>
<div class="pCls">《千金》桂枝去芍药加皂荚汤 治肺痿吐涎沫。</div>
<div class="pCls">桂枝 生姜各三两 甘草二两 大枣十枚 皂荚一枚，去皮子，炙焦</div>
<div class="pCls">上五味，以水七升，微微火煮，取三升，分温三服。</div>
<div class="pCls">《外台》桔梗白散 治咳而胸满，振寒脉数，咽干不渴，时出浊唾腥臭，久久吐脓如米粥者，为肺痈。</div>
<div class="pCls">桔梗 贝母各三分 巴豆一分去皮，熬，研如脂</div>
<div class="pCls">上三味，为散，强人饮服半钱匕，羸者减之。病在膈上者吐脓血，膈下者泻出，若下多不止，饮冷水一杯则定。</div>
<div class="pCls">《千金》苇茎汤 治咳有微热，烦满，胸中甲错，是为肺痈。</div>
<div class="pCls">苇茎二升 薏苡仁半升 桃仁五十枚 瓜瓣半升</div>
<div class="pCls">上四味，以水一斗，先煮苇茎，得五升，去滓，内诸药，煮取二升，服一升，再服当吐如脓。</div>
<div class="pCls">肺痈胸满胀，一身面目浮肿，鼻塞清涕出，不闻香臭酸辛，咳逆上气，喘鸣迫塞，葶苈大枣泻肺汤主之。方见上，三日一剂，可至三四剂，此先服小青龙汤一剂乃进。小青龙方见咳嗽门中。</div>
</body>
</html>
