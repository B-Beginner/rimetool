<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP2-6">惊悸吐衄下血胸满瘀血病脉证治第十六</div>
<div class="pCls">脉证十二条 方五首</div>
<div class="pCls">寸口脉动而弱，动即为惊，弱则为悸。</div>
<div class="pCls">师曰：尺脉浮，目睛晕黄，衄未止。晕黄去，目睛慧了，知衄今止。</div>
<div class="pCls">又曰：从春至夏衄者，太阳；从秋至冬衄者，阳明。</div>
<div class="pCls">衄家不可汗，汗出必额上陷，脉紧急，直视不能，不得眠。</div>
<div class="pCls">病人面无色，无寒热。脉沉弦者，衄；浮弱，手按之绝者，下血；烦咳者，必吐血。</div>
<div class="pCls">夫吐血，咳逆上气，其脉数而有热，不得卧者，死。</div>
<div class="pCls">夫酒客咳者，必致吐血，此因极饮过度所致也。</div>
<div class="pCls">寸口脉弦而大，弦则为减，大则为芤，减则为寒，芤则为虚，寒虚相击，此名曰革，妇人则半产漏下，男子则亡血。</div>
<div class="pCls">亡血不可发其表，汗出即寒栗而振。</div>
<div class="pCls">病人胸满，唇痿舌青，口燥，但欲潄水不欲咽，无寒热，脉微大来迟，腹不满，其人言我满，为有瘀血。</div>
<div class="pCls">病者如热状，烦满，口干燥而渴，其脉反无热，此为阴伏，是瘀血也，当下之。</div>
<div class="pCls">火邪者，桂枝去芍药加蜀漆牡蛎龙骨救逆汤主之。桂枝救逆汤方</div>
<div class="pCls">桂枝三两，去皮 甘草二两，炙 生姜三两 牡蛎五两，熬 龙骨四两 大枣十二枚 蜀漆三两，洗去腥</div>
<div class="pCls">上为末，以水一斗二升，先煮蜀漆，减二升，内诸药，煮取三升，去滓，温服一升。</div>
<div class="pCls">心下悸者，半夏麻黄丸主之。</div>
<div class="pCls">半夏麻黄丸方</div>
<div class="pCls">半夏 麻黄等分</div>
<div class="pCls">上二味，末之，炼蜜和丸，小豆大，饮服三丸，日三服。</div>
<div class="pCls">吐血不止者，柏叶汤主之。柏叶汤方</div>
<div class="pCls">柏叶 干姜各三两 艾三把</div>
<div class="pCls">上三味，以水五升，取马通汁一升，合煮，取一升，分温再服。</div>
<div class="pCls">下血，先便后血，此远血也，黄土汤主之。</div>
<div class="pCls">黄土汤方亦主吐血、衄血。</div>
<div class="pCls">甘草 干地黄 白术 附子炮 阿胶 黄芩各三两灶中黄土半斤</div>
<div class="pCls">上七味，以水八升，煮取三升，分温二服。</div>
<div class="pCls">下血，先血后便，此近血也，赤小豆当归散主之。方见狐惑中。</div>
<div class="pCls">心气不足，吐血，衄血，泻心汤主之。</div>
<div class="pCls">泻心汤方亦治霍乱。</div>
<div class="pCls">大黄二两 黄连 黄芩各一两</div>
<div class="pCls">上三味，以水三升，煮取一升，顿服之。</div>
</body>
</html>
