<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd"><html xmlns="http://www.w3.org/1999/xhtml" xml:lang="zh-CN" lang="zh-CN">
<head><title></title>
<link href="flow0001.css" rel="stylesheet" type="text/css" />
</head>
<body>
<div class="h3" id="CHP3-6">果实菜谷禁忌并治第二十五</div>
<div class="pCls">果子生食，生疮。</div>
<div class="pCls">果子落地经宿，虫蚁食之者，人大忌食之。</div>
<div class="pCls">生米停留多日，有损外，食之伤人。</div>
<div class="pCls">桃子多食，令人热，仍不得入水浴，令人病淋沥寒热病。</div>
<div class="pCls">杏酪不熟，伤人。</div>
<div class="pCls">梅多食，坏人齿。</div>
<div class="pCls">李不可多食，令人胪胀。</div>
<div class="pCls">林檎不可多食，令人百脉弱。</div>
<div class="pCls">橘柚多食，令人口爽，不知五味。</div>
<div class="pCls">梨不可多食，令人寒中。金疮产妇，亦不宜食。</div>
<div class="pCls">樱桃、杏多食，伤筋骨。</div>
<div class="pCls">安石榴不可多食，损人肺。</div>
<div class="pCls">胡桃不可多食，令人动痰饮。</div>
<div class="pCls">生枣多食，令人热渴气胀。寒热羸瘦者，弥不可食，伤人。</div>
<div class="pCls">食诸果中毒治之方</div>
<div class="pCls">猪骨烧过。</div>
<div class="pCls">上一味，末之，水服方寸匕。亦治马肝，漏脯等毒。</div>
<div class="pCls">木耳赤色及仰生者，勿食。</div>
<div class="pCls">菌仰卷及赤色者不可食。</div>
<div class="pCls">食诸菌中毒闷乱欲死治之方</div>
<div class="pCls">人粪汁，饮一升。土浆，饮一二升。大豆浓煮汁，饮之；服诸吐利药，并解。</div>
<div class="pCls">食枫柱菌而哭不止，治之以前方。</div>
<div class="pCls">误食野芋，烦毒欲死，治之以前方。其野芋根，山东人名魁芋。人种芋，三年不收，亦成野芋，并杀人。</div>
<div class="pCls">蜀椒闭口者，有毒。误食之，戟人咽喉，气病欲绝，或吐下白沫，身体痹冷，急治之方</div>
<div class="pCls">肉桂煎汁饮之。多饮冷水一二升，或食蒜，或饮地浆，或浓煮豉汁饮之，并解。</div>
<div class="pCls">正月勿食生葱，令人面生游风。</div>
<div class="pCls">二月勿食蓼，伤人肾。</div>
<div class="pCls">三月勿食小蒜，伤人志性。</div>
<div class="pCls">四月、八月勿食胡荽，伤人神。</div>
<div class="pCls">五月勿食韭，令人乏气力。</div>
<div class="pCls">五月五日勿食一切生菜，发百病。</div>
<div class="pCls">六月、七月勿食茱萸，伤神气。</div>
<div class="pCls">八月、九月勿食姜，伤人神。</div>
<div class="pCls">十月勿食椒，损人心，伤心脉。</div>
<div class="pCls">十一月、十二月勿食薤，令人多涕唾。</div>
<div class="pCls">四季勿食生葵，令人饮食不化，发百病。非但食中，药中皆不可用，深宜慎之。</div>
<div class="pCls">时病差未健，食生菜，手足必肿。</div>
<div class="pCls">夜食生菜，不利人。</div>
<div class="pCls">十月勿食被霜生菜，令人面无光，目涩，心痛，腰疼，或发心疟。疟发时，手足十指爪皆青，困委。</div>
<div class="pCls">葱、韭初生芽者，食之伤人心气。</div>
<div class="pCls">饮白酒，食生韭，令人病增。</div>
<div class="pCls">生葱不可共蜜食之，杀人。独颗蒜弥忌。</div>
<div class="pCls">枣合生葱食之，令人病。</div>
<div class="pCls">生葱和雄鸡、雉、白犬肉食之，令人七窍经年流血。</div>
<div class="pCls">食糖、蜜后四日内，食生葱、韭，令人心痛。</div>
<div class="pCls">夜食诸姜、蒜、葱等，伤人心。</div>
<div class="pCls">芜菁根多食，令人气胀。</div>
<div class="pCls">薤不可共牛肉作羹食之，成瘕病。韭亦然。</div>
<div class="pCls">莼多食，动痔疾。</div>
<div class="pCls">野苣不可同蜜食之，作内痔。</div>
<div class="pCls">白苣不可共酪同食，作<img alt="" class="wordpng" src="Image00021.jpg" />
 虫。</div>
<div class="pCls">黄瓜食之，发热病。</div>
<div class="pCls">葵心不可食，伤人，叶尤冷，黄背赤茎者，勿食之。</div>
<div class="pCls">胡荽久食之，令人多忘。</div>
<div class="pCls">病人不可食胡荽及黄花菜。</div>
<div class="pCls">芋不可多食，动病。</div>
<div class="pCls">妊妇食姜，令子余指。</div>
<div class="pCls">蓼多食，发心痛。</div>
<div class="pCls">蓼和生鱼食之，令人夺气，阴核疼痛。</div>
<div class="pCls">芥菜不可共兔肉食之，成恶邪病。</div>
<div class="pCls">小蒜多食，伤人心力。</div>
<div class="pCls">食躁式躁方</div>
<div class="pCls">豉</div>
<div class="pCls">浓煮汁饮之。</div>
<div class="pCls">误食钩吻杀人解之方 钩吻与芹菜相似，误食之，杀人，解之方《肘后》云：与茱萸、食芹相似。</div>
<div class="pCls">荠苨八两</div>
<div class="pCls">上一味，水六升，煮取二升，分温二服。钩吻生地傍无它草，其茎有毛，以此别之。</div>
<div class="pCls">治误食水莨菪中毒方 菜中有水莨菪，叶圆而光，有毒。误食之，令人狂乱，状如中风，或吐血，治之方</div>
<div class="pCls">甘草</div>
<div class="pCls">煮汁，服之即解。</div>
<div class="pCls">治食芹菜中龙精毒方 春秋二时，龙带精入芹菜中，人偶食之为病，发时手青腹满，痛不可忍，名蛟龙病。治之方。</div>
<div class="pCls">硬糖二三升</div>
<div class="pCls">上一味，日两度服之，叶出如蜥蜴三五枚，差。</div>
<div class="pCls">食苦瓠中毒治之方</div>
<div class="pCls">黍穰煮汁，数服之解。</div>
<div class="pCls">扁豆，寒热者不可食之。</div>
<div class="pCls">久食小豆，令人枯燥。</div>
<div class="pCls">食大豆屑，忌啖猪肉。</div>
<div class="pCls">大麦久食，令人作疥。</div>
<div class="pCls">白黍米不可同饴、蜜食，亦不可合葵食之。</div>
<div class="pCls">荞麦面多食，令人发落。</div>
<div class="pCls">盐多食，伤人肺。</div>
<div class="pCls">食冷物，冰人齿。</div>
<div class="pCls">食热物，勿饮冷水。</div>
<div class="pCls">饮酒食生苍耳，令人心痛。</div>
<div class="pCls">夏月大醉汗流，不得冷水洗着身，及使扇，即成病。</div>
<div class="pCls">饮酒，大忌灸腹背，令人肠结。</div>
<div class="pCls">醉后勿饱食，发寒热。</div>
<div class="pCls">饮酒食猪肉，卧秫稻穰中，则发黄。</div>
<div class="pCls">食饴，多饮酒，大忌。</div>
<div class="pCls">凡水及酒，照见人影动者，不可饮之。</div>
<div class="pCls">醋合酪食之，令人血瘕。</div>
<div class="pCls">食白米粥，勿食生苍耳，成走疰。</div>
<div class="pCls">食甜粥已，食盐即吐。</div>
<div class="pCls">犀角筯搅饮食，沫出及浇地坟起者，食之杀人。</div>
<div class="pCls">饮食中毒烦满治之方</div>
<div class="pCls">苦参三两 苦酒一升半</div>
<div class="pCls">上二味，煮三沸，三上三下，服之，吐食出，即差。或以水煮亦得。</div>
<div class="pCls">又方</div>
<div class="pCls">犀角汤亦佳。</div>
<div class="pCls">贪食食多不消心腹坚满痛治之方</div>
<div class="pCls">盐一升 水三升</div>
<div class="pCls">上二味，煮令盐消，分三服，当吐出食，便差。</div>
<div class="pCls">矾石，生入腹，破人心肝。亦禁水。</div>
<div class="pCls">商陆，以水服，杀人。</div>
<div class="pCls">葶苈子傅头疮，药成入脑，杀人。</div>
<div class="pCls">水银入人耳及六畜等，皆死。以金银着耳边，水银则吐。</div>
<div class="pCls">苦楝无子者杀人。</div>
<div class="pCls">凡诸毒，多是假毒以投，不知时，宜煮甘草荠苨汁饮之，通除诸毒药。</div>
</body>
</html>
